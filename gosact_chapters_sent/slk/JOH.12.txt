A tak šesť dňami pred Veľkou nocou prišiel Ježiš do Betánie, kde bol Lazar, ten, ktorý to bol zomrel a ktorého Ježiš vzkriesil z mŕtvych, a pripravili mu tam večeru, pri čom Marta posluhovala, a Lazar bol jedným z tých, ktorí s ním spolu sedeli za stolom.
A Mária vzala funt masti z pravého a drahocenného nardu a pomazala nohy Ježišove a poutierala nohy Ježišove svojimi vlasmi, a dom sa naplnil vôňou masti.
A jeden z jeho učeníkov, Judáš, syn Šimonov, ten Iškariotský, ktorý ho mal zradiť, povedal:
Prečo sa tá masť nepredala za tristo denárov, a nedalo sa chudobným?
Ale nepovedal toho preto, že by sa bol staral o chudobných, ale preto, že bol zlodej a mal mešec a to, čo sa dalo do neho, nosil.
Vtedy povedal Ježiš: Nechaj ju, zachovala to ku dňu môjho pohrabu; lebo veď chudobných máte vždycky so sebou, ale mňa nemáte vždycky.
Vtedy sa dozvedel veľký zástup zo Židov, že je tam, a prišli nie len pre Ježiša, ale tiež aby videli Lazara, ktorého vzkriesil z mŕtvych.
Ale najvyšší kňazi sa uradili, aby aj Lazara zabili, pretože mnohí zo Židov odchádzali pre neho a uverili v Ježiša.
Keď potom nasledujúceho dňa počul veliký zástup, ktorý bol prišiel na sviatok, že ide Ježiš do Jeruzalema, nabrali palmových letorastov a vyšli proti nemu a volali: Hosanna, požehnaný, ktorý prichádza v mene Pánovom, Kráľ Izraelov!
A Ježiš najdúc osľa sadol si naň, ako je napísané:
Neboj sa, dcéro Siona!
Hľa, tvoj Kráľ prichádza jazdiac na osľati.
Toho prv neznali jeho učeníci, ale keď bol Ježiš oslávený, vtedy sa rozpamätali, že to bolo napísané o ňom, a vykonali mu to.
Vtedy svedčil zástup, ktorý bol s ním, keď vyvolal Lazara z hrobu a vzkriesil ho z mŕtvych.
A preto aj vyšiel proti nemu zástup, pretože počuli, že učinil ten div.
Vtedy si povedali farizeovia: Vidíte, že nič neosožíte, hľa celý svet odišiel za ním.
A boli tam niektorí z tých Grékov, ktorí chodievali hore do Jeruzalema, aby sa tam pomodlili na sviatok.
Tí tedy pristúpili k Filipovi, tomu z Galilejskej Betsaidy, a prosili ho a vraveli: Pane, chceme vidieť Ježiša.
A Filip prišiel a povedal to Andrejovi, a zase Andrej a Filip to povedali Ježišovi.
Ale Ježiš im odpovedal a riekol:
Prišla hodina, aby bol oslávený Syn človeka.
Ameň, ameň vám hovorím, ak nezomrie pšeničné zrno, keď padne do zeme, zostane ono samotné; ale ak zomrie, donesie mnoho užitku.
Kto má rád svoju dušu, ztratí ju, a kto nenávidí svoju dušu na tomto svete, zachová ju do večného života.
Ak mne niekto slúži, nech mňa nasleduje; a kde som ja, tam bude aj môj služobník.
A jestli mne niekto slúži, toho bude ctiť Otec.
Teraz je moja duša rozrušená, a čo mám povedať: Otče, vyprosti ma z tejto hodiny?
Ale veď preto som prišiel k tejto hodine.
Otče, osláv svoje meno!
Vtedy prišiel hlas z neba: Aj som oslávil aj zase oslávim.
Vtedy zástup, ktorý tam stál a počul to, hovoril, že zahrmelo.
Iní zase hovorili: Anjel mu čosi hovoril.
Ježiš odpovedal a riekol:
Nie pre mňa sa stal ten hlas, ale pre vás.
Teraz je súd tohoto sveta; teraz bude knieža tohoto sveta von vyvrhnuté.
A ja, keď budem povýšený od zeme, všetkých potiahnem k sebe.
Ale to hovoril dávajúc na znanie, akou smrťou mal zomrieť.
Vtedy mu odpovedal zástup: My sme počuli zo zákona, že Kristus zostáva na veky, a jako ty hovoríš, že Syn človeka musí byť povýšený?
Kto je to ten Syn človeka?
Na to im povedal Ježiš: Ešte krátky čas je svetlo s vami.
Choďte, dokiaľ máte svetlo, aby vás nezachvátila tma.
A ten, kto chodí vo tme, nevie, kam ide.
Dokiaľ máte svetlo, verte v svetlo, aby ste boli synmi svetla.
To povedal Ježiš a potom odišiel a skryl sa pred nimi.
A hoci učinil tak mnoho divov pred nimi, neverili v neho, aby sa naplnilo slovo proroka Izaiáša, ktoré povedal:
Pane, kto uveril našej kázni?
A rameno Pánovo komu je zjavené?
Preto nemohli veriť, že zase povedal Izaiáš:
Oslepil ich oči a zatvrdil ich srdce, aby očami nevideli, srdcom nerozumeli a neobrátili sa, aby som ich neuzdravil.
To povedal Izaiáš, keď videl jeho slávu a hovoril o ňom.
No, zároveň aj mnohí z kniežat uverili v neho, ale pre farizeov nevyznávali, aby neboli vyobcovaní zo synagógy, lebo viacej milovali slávu ľudí ako slávu Božiu.
A Ježiš zvolal a povedal:
Ten, kto verí vo mňa, neverí vo mňa, ale v toho, ktorý ma poslal; a kto mňa vidí, vidí toho, ktorý ma poslal.
Ja som prišiel svetlo na svet, aby nikto, kto verí vo mňa, nezostal vo tme.
A keby niekto počul moje slová a neuveril by, ja ho nesúdim, lebo som neprišiel nato, aby som súdil svet, ale aby som spasil svet.
Kto mnou pohŕda a neprijíma mojich slov, ten má, kto by ho súdil - slovo, ktoré som hovoril, to ho bude súdiť v posledný deň; lebo ja som nehovoril sám od seba, ale ten, ktorý ma poslal, sám Otec, mi prikázal, čo mám povedať a čo hovoriť.
A viem, že jeho prikázanie je večný život.
Čo tedy ja hovorím, ako mi povedal Otec, tak hovorím.
