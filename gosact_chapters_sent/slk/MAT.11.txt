A stalo sa, keď dokončil Ježiš dávať svojim učeníkom rozkazy, že odišiel odtiaľ, aby učil a kázal v ich mestách.
A Ján, keď počul v žalári o skutkoch Kristových, poslal dvoch svojich učeníkov a riekol mu: Či si ty ten, ktorý má prijsť, a či máme čakať iného?
A Ježiš odpovedal a riekol im: Iďte a zvestujte Jánovi, čo čujete a vidíte: slepí vidia, chromí chodia, malomocní sa čistia, hluchí čujú, mŕtvi vstávajú z mŕtvych, a chudobným sa zvestuje evanjelium, a blahoslavený je ten, kto by sa nepohoršil na mne.
A keď oni odišli, začal Ježiš hovoriť zástupom o Jánovi: Čo ste vyšli na púšť vidieť?
Trstinu, ktorá sa kláti vetrom?
Alebo čo ste vyšli vidieť?
Človeka odiateho mäkkým rúchom?
Veď hľa, tí, ktorí nosia mäkké rúcho, sú v kráľovských domoch.
Alebo načo ste vyšli?
Vidieť proroka?
Ba, hovorím vám, že i viac ako proroka.
Lebo toto je ten, o ktorom je napísané: Hľa, ja posielam svojho anjela pred tvojou tvárou, ktorý pripraví tvoju cestu pred tebou.
Ameň vám hovorím, že nepovstal medzi splodenými zo žien väčší nad Jána Krstiteľa; ale ten, kto je menší v nebeskom kráľovstve, je väčší ako on.
A odo dní Jána Krstiteľa až doteraz trpí nebeské kráľovstvo násilie, a tí, ktorí činia násilie, uchvacujú ho.
Lebo všetci proroci aj zákon prorokovali až po Jána.
A chcete-li prijať, on je Eliáš, ktorý mal prijsť.
Kto má uši, aby počul, nech počuje!
No, komu mám pripodobniť toto pokolenie?
Podobné je deťom, ktoré sedia na námestiach a privolávajú svojim kamarádom a hovoria:
Pískali sme vám, a netancovali ste; žalostne, jako nad mŕtvym sme nariekali, a neplakali ste.
Lebo prišiel Ján nejediac ani nepijúc, a hovoria: Má démona; prišiel Syn človeka jediac a pijúc, a hovoria: Hľa, človek žráč a pijan vína, priateľ publikánov a hriešnikov.
A je ospravedlnená múdrosť od svojich detí.
Vtedy začal karhať mestá, v ktorých sa udialo najviac jeho divov, že neučinily pokánia: Beda ti, Korazim!
Beda ti, Betsaido!
Lebo keby sa v Týre a v Sidone boly udialy divy, ktoré sa udialy vo vás, dávno by vo vrecovine a v popole boly činily pokánie.
No, hovorím vám, že Týru a Sidonu bude znesiteľnejšie v deň súdu ako vám.
A ty, Kafarnaum, ktoré si vyvýšené až do neba, budeš svrhnuté až do pekla; lebo keby sa v Sodome boly dialy divy, ktoré sa dialy v tebe, bola by zostala až do dnešného dňa.
Avšak hovorím vám, že zemi Sodomänov bude znesiteľnejšie v deň súdu ako tebe.
Toho času odpovedal Ježiš a riekol: Ďakujem Ti, Otče, Pane neba i zeme, že si skryl tieto veci pred múdrymi a rozumnými a zjavil si ich nemluvňatám, áno, Otče, lebo tak sa ti to ľúbilo.
Všetko mi je vydané od môjho Otca, a nikto nezná Syna, iba Otec, ani Otca nezná nikto, iba Syn, a ten, komu by Syn chcel zjaviť.
Poďte ku mne všetci, ktorí pracujete a ste obtiažení, a ja vám dám odpočinutie.
Vezmite moje jarmo na seba a učte sa odo mňa, lebo som tichý a pokorný srdcom, a najdete odpočinutie svojim dušiam; lebo moje jarmo je užitočné a moje bremeno ľahké.
