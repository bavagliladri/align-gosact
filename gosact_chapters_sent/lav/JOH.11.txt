Bet Betānijā, Marijas un viņas māsas Martas miestā, bija kāds slimnieks Lācars.
Šī bija tā Marija, kas ar svaidāmo eļļu svaidīja Kungu un saviem matiem susināja Viņa kājas.
Viņas brālis Lācars slimoja.
Tad tā māsas sūtīja pie Viņa, sacīdamas: Kungs, lūk, tas, ko Tu mīli, slimo.
Bet Jēzus, to dzirdēdams, sacīja viņiem: Šī slimība nav nāvei, bet Dieva godam, lai Dieva Dēls ar to tiktu pagodināts.
Bet Jēzus mīlēja Martu un viņas māsu Mariju, un Lācaru.
Un Viņš, dzirdēdams to, ka tas slims, palika tanī vietā vēl divas dienas.
Tikai pēc tam Viņš sacīja saviem mācekļiem: Iesim atkal uz Jūdeju!
Mācekļi sacīja Viņam: Rabbi, nupat jūdi meklēja nomētāt Tevi akmeņiem, un Tu atkal ej uz turieni?
Jēzus atbildēja: Vai dienā nav divpadsmit stundu?
Ja kas staigā dienā, tas neapdauzās, jo redz šīs pasaules gaismu.
Bet ja kāds staigā naktī, tas apdauzās, jo gaismas tam nav.
To teicis, Viņš pēc tam sacīja: Mūsu draugs Lācars guļ, bet es eju to modināt no miega.
Tad Viņa mācekļi sacīja: Kungs, ja viņš guļ, tad izveseļosies.
Bet Jēzus runāja par viņa nāvi, turpretī viņi domāja, ka Viņš runā par gulēšanu miegā.
Tad Jēzus viņiem pateica atklāti: Lācars ir nomiris.
Bet es priecājos jūsu dēļ, lai jūs ticētu, jo es tur nebiju, bet iesim pie viņa!
Tad Toms, saukts Dvīnis, sacīja pārējiem mācekļiem: Iesim arī mēs, lai kopā ar Viņu nomirtu!
Tad Jēzus nogāja un atrada viņu jau četras dienas kapā guļam.
Bet Betānija bija apmēram piecpadsmit stadiju attālumā no Jeruzalemes.
Bet daudz jūdu bija atnākuši pie Martas un Marijas, lai mierinātu tās par viņu brāli.
Tad Marta, izdzirdusi, ka Jēzus nāk, steidzās Viņam pretim; bet Marija sēdēja mājās.
Tad Marta sacīja Jēzum: Kungs, ja Tu būtu bijis šeit, mans brālis nebūtu nomiris.
Bet es arī tagad zinu, ka visu, ko Tu no Dieva lūgsi, Dievs Tev dos.
Jēzus sacīja viņai: Tavs brālis celsies augšām!
Marta sacīja Viņam: Zinu, ka viņš celsies augšām, augšāmceļoties pastarā dienā.
Jēzus sacīja viņai: Es esmu augšāmcelšanās un dzīvība: kas uz mani tic, lai arī viņš būtu nomiris, dzīvos.
Un ikviens, kas dzīvo un tic uz mani, ne mūžam nemirs.
Vai tu tici tam?
Tā sacīja Viņam: Tiešām Kungs, es esmu ticējusi, ka Tu esi Kristus, dzīvā Dieva Dēls, kas atnācis šinī pasaulē.
Un viņa, to pateikusi, aizgāja un pasauca savu māsu Mariju, klusi sacīdama: Mācītājs atnāca un sauc tevi.
Viņa, to dzirdēdama, steigā piecēlās un aizgāja pie Viņa, Jo Jēzus vēl nebija iegājis miestā, bet vēl atradās tanī vietā, kur Viņu sastapa Marta.
Tad jūdi, kas pie viņas bija mājā un mierināja viņu, redzēdami Mariju steigšus pieceļamies un aizejot, sekoja viņai, sacīdami: Viņa iet pie kapa, lai tur raudātu.
Bet Marija nonāca tur, kur bija Jēzus; ieraudzījusi Viņu, tā metās pie Viņa kājām un sacīja Viņam: Kungs, ja Tu būtu šeit bijis, mans brālis nebūtu nomiris.
Jēzus, redzēdams viņu un jūdus, kas ar to bija atnākuši, raudam, garā satriekts, uztrauca sevi, Un Viņš sacīja: Kur jūs viņu nolikāt?
Tie Viņam atbildēja: Kungs, nāc un skaties!
Un Jēzus raudāja.
Tad jūdi sacīja: Lūk, kā Viņš to mīlējis.
Bet daži no viņiem sacīja: Vai Šis, kas atvēra acis aklajam no dzimšanas, nevarēja izdarīt, lai viņš nenomirtu?
Tad Jēzus, atkal sevī satraukts, piegāja pie kapa.
Tā bija ala, un tai bija uzlikts akmens.
Jēzus sacīja: Noņemiet akmeni!
Mirušā cilvēka māsa Marta sacīja Viņam: Kungs, viņš jau smird, jo ir pagājušas četras dienas.
Jēzus sacīja viņai: Vai es tev neteicu: ja tu ticēsi, tad redzēsi Dieva godību?
Tad noņēma akmeni.
Bet Jēzus, pacēlis acis uz augšu, sacīja: Tēvs, es pateicos Tev, ka Tu mani esi uzklausījis!
Es gan zināju, ka Tu mani vienmēr uzklausi; bet apkārtstāvošās tautas dēļ es sacīju, lai viņi ticētu, ka Tu mani esi sūtījis.
To sacījis, Viņš stiprā balsī sauca: Lācar, nāc ārā!
Un tūdaļ iznāca nomirušais.
Kājas un rokas tam bija ietītas līķautos, un viņa seja bija ar sviedrautu aizsieta.
Jēzus sacīja viņiem: Atraisiet viņu un atļaujiet viņam aiziet!
Tad daudzi no jūdiem, kas bija atnākuši pie Marijas un Martas, redzējuši, ko Jēzus padarīja, ticēja uz Viņu.
Tad daži no tiem aizgāja pie farizejiem un pateica tiem, ko Jēzus padarīja.
Tad augstie priesteri un farizeji sasauca tiesas sēdi un runāja: Ko mums darīt, jo šis Cilvēks dara daudz brīnumu?
Ja mēs Viņu tā atstāsim, tad visi ticēs uz Viņu; un romieši atnāks un atņems mūsu zemi un tautu.
Bet viens no viņiem, Kaifa vārdā, būdams augstais priesteris tanī gadā, sacīja viņiem: Jūs neko nezināt.
Un neapsverat, ka jums labāk, lai viens cilvēks mirst par tautu, nekā visa tauta iet bojā.
Bet to viņš sacīja ne pats no sevis, bet, būdams augstais priesteris tanī gadā, pareģoja, ka Jēzus nomirs par tautu; Un ne tikai par tautu, bet lai izklīdinātos Dieva bērnus sapulcinātu kopā.
No tās dienas tie nolēma Viņu nonāvēt.
Tāpēc Jēzus vairs atklāti nestaigāja starp jūdiem, bet aizgāja uz apgabalu tuksneša apvidū, uz pilsētu, kas saucas Efraima, un tur palika ar saviem mācekļiem.
Bet tuvojās jūdu Lieldienas, un daudzi gāja no šī apgabala pirms Lieldienām uz Jeruzalemi, lai sevi šķīstītu.
Bet tie meklēja Jēzu un, stāvēdami svētnīcā, sarunājās savā starpā: Kā jums šķiet: vai augstie priesteri un farizeji izdeva pavēli, ka ikvienam, kas zina, kur Viņš ir, jāuzrāda, lai tie Viņu apcietinātu.
