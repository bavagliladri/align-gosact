Jēzus Kristus, Dieva Dēla, Evaņģēlija sākums.
Kā pravietis Isajs ir rakstījis: Lūk, es sūtu savu eņģeli Tava vaiga priekšā, kas sataisīs Tavā priekšā ceļu.
Saucēja balss tuksnesī: Sataisiet Kungam ceļu, dariet taisnas Viņa tekas!
Jānis bija tuksnesī.
Viņš kristīja un sludināja grēku nožēlošanas kristību grēku piedošanai.
Un visa Jūdejas zeme un visi jeruzalemieši izgāja pie viņa, izsūdzēja savus grēkus, un viņš tos kristīja Jordānas upē.
Un Jānis bija ģērbies kamieļa spalvas drēbēs, un ādas josta bija ap viņa gurniem.
Viņš ēda siseņus un meža medu un sludināja, sacīdams: Pēc manis nāks spēcīgāks par mani; es neesmu cienīgs noliecies atraisīt Viņa kurpju siksnas.
Es jūs kristīju ar ūdeni, bet Viņš jūs kristīs ar Svēto Garu.
Un notika, ka tanīs dienās Jēzus no Nācaretes ienāca Galilejā; un Jānis Viņu kristīja Jordānā.
Un tūdaļ, izkāpdams no ūdens, viņš redzēja atvērtas debesis un Svēto Garu baloža veidā nolaižamies un paliekam pār Viņu.
Un balss atskanēja no debesīm: Tu esi mans mīļais Dēls; pie Tevis man labpatikšana.
Un Gars Viņu tūdaļ aizveda tuksnesī.
Un Viņš bija tuksnesī četrdesmit dienas un četrdesmit naktis un tika sātana kārdināts; un Viņš bija pie zvēriem, un eņģeļi Viņam kalpoja.
Bet pēc tam, kad Jānis bija nodots, Jēzus atnāca uz Galileju, sludinādams Dieva valstības evaņģēliju.
Un Viņš sacīja, ka laiks piepildījies, un Dieva valstība tuvu klāt; gandariet par grēkiem un ticiet evaņģēlijam!
Un Viņš, iedams gar Galilejas jūru, redzēja Sīmani un tā brāli Andreju, tīklus jūrā metam, jo tie bija zvejnieki.
Un Jēzus viņiem sacīja: Sekojiet man, un es padarīšu, ka jūs būsiet cilvēku zvejnieki.
Un tūdaļ tie atstāja tīklus un sekoja Viņam.
Un pagājis nedaudz tālāk, Viņš redzēja Jēkabu, Zebedeja dēlu, un tā brāli Jāni, kas laivā lāpīja tīklus.
Un tūdaļ Viņš tos aicināja.
Un tie, atstājuši savu tēvu Zebedeju ar algādžiem laivā, sekoja Viņam.
Un tie iegāja Kafarnaumā, un Viņš tūdaļ sabatā iegāja sinagogā un mācīja tos.
Un tie brīnījās par Viņa mācību, jo Viņš mācīja kā tāds, kam ir vara, un ne tā kā rakstu mācītāji.
Un viņu sinagogā bija nešķīstā gara apsēsts cilvēks; un viņš kliedza, Sacīdams: Kas mums ar Tevi, Jēzu Nācarieti?
Vai Tu esi atnācis mūs nomaitāt?
Es zinu, kas Tu esi, Dieva Svētais!
Un Jēzus tam piedraudēja, sacīdams: Ciet klusu un izej no šī cilvēka!
Un nešķīstais gars, raustīdams viņu un kliegdams stiprā balsī, izgāja no tā.
Un visi brīnījās, viens otram jautādami un sacīdami: Kas ir tas?
Kas tā par jaunu mācību, jo Viņam vara ļaunajiem gariem pavēlēt?
Un tie Viņam paklausa.
Un Viņa cildināšana tūdaļ izpaudās visā Galilejas zemē.
Un nekavējoties viņi izgāja no sinagogas un kopā ar Jēkabu un Jāni gāja Pētera un Andreja namā.
Bet Sīmaņa sievasmāte gulēja drudzī, un tūdaļ tie pateica Viņam to.
Un Viņš piegāja un, paņēmis aiz rokas, piecēla to.
Un tūdaļ drudzis viņu atstāja; un tā kalpoja viņiem.
Bet pie Viņa, vakaram iestājoties, kad saule bija norietējusi, atnesa visus slimniekus un ļaunā gara apsēstos.
Un visa pilsēta sapulcējās durvju priekšā.
Un Viņš daudzus izdziedināja, kas sirga ar dažādām slimībām; un Viņš izdzina daudz ļauno garu; un Viņš neļāva tiem runāt, jo tie Viņu pazina.
Un ļoti agri uzcēlies, Viņš izgāja un aizgāja tuksnešainā vietā; tur Viņš lūdza Dievu.
Un Sīmanis un tie, kas ar Viņu bija, sekoja Viņam.
Un kad tie Viņu atrada, tie sacīja Viņam: Visi Tevi meklē.
Un Viņš sacīja tiem: Iesim tuvējos ciemos un pilsētās, lai es tur sludinātu, jo tāpēc es esmu atnācis.
Un Viņš sludināja viņu sinagogās un visā Galilejā un izdzina ļaunos garus.
Un kāds spitālīgs atnāca pie Viņa un, ceļos nometies, lūdza Viņu, sacīdams Viņam: Ja Tu vēlies, Tu vari mani šķīstīt.
Bet Jēzus apžēlojās par to; Viņš izstiepa savu roku, pieskārās viņam un sacīja tam: Es gribu, topi šķīsts!
Un kad Viņš to pateica, tūdaļ spitālība no tā nozuda; un viņš kļuva tīrs.
Un Viņš tam piedraudēja un tūlīt to aizraidīja.
Un Viņš sacīja tam: Pielūko, ka tu nevienam nesacītu, bet ej, parādies augstajam priesterim un par savu šķīstīšanu upurē viņiem par liecību, ko Mozus pavēlējis!
Bet tas izgājis sāka sludināt un šo runu izpaust, tā ka Viņš vairs nevarēja atklāti ieiet pilsētā, bet palika ārpusē, vientuļās vietās.
Un tie nāca pie Viņa no visām malām.
