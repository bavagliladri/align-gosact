Pēc tam Jēzus pārcēlās pāri Galilejas, tas ir, Tibērijas jūrai.
Un daudz ļaužu sekoja Viņam, jo tie redzēja brīnumus, ko Viņš darīja tiem, kas slimoja.
Tad Jēzus uzkāpa kalnā un apsēdās tur ar saviem mācekļiem.
Tuvojās jau Lieldienas, jūdu svētki.
Kad Jēzus, pacēlis acis, redzēja, ka ļoti daudz ļaužu nāk pie Viņa, tad Viņš sacīja Filipam: Kur pirksim maizi, lai tie paēstu.
Bet to Viņš sacīja, viņu pārbaudīdams, jo pats zināja, ko darīs.
Filips atbildēja Viņam: Par divi simts denārijiem nepietiek tiem maizes, lai katrs nedaudz saņemtu.
Tad viens no Viņa mācekļiem, Andrejs, Sīmaņa Pētera brālis, sacīja Viņam: Šeit ir viens zēns, kam piecas miežu maizes un divas zivis; bet kas tas ir tik daudziem?
Tad Jēzus sacīja: Lieciet ļaudīm novietoties!
Bet tanī vietā bija daudz zāles.
Tā novietojās skaitā ap peci tūkstoši vīriešu.
Bet Jēzus, paņēmis maizi un izsacījis pateicību, izdalīja tiem, kas novietojās, tāpat arī zivis, cik tie vēlējās.
Bet kad tie paēda, Viņš sacīja saviem mācekļiem: Salasiet atlikušās druskas, lai tās neiet bojā.
Tad viņi savāca un piepildīja divpadsmit grozus druskām, kas no piecām miežu maizēm bija pāri palikušas tiem, kas ēda.
Tad ļaudis, redzēdami brīnumu, ko padarīja Jēzus, sacīja: Šis patiesi ir pravietis, kam bija jānāk pasaulē.
Bet Jēzus, nomanīdams to, ka tie nāks, lai Viņu ar varu ņemtu un ieceltu par ķēniņu, aizgāja atkal viens pats kalnā.
Bet kad jau vakars metās, Viņa mācekļi aizgāja pie jūras.
Un viņi, iekāpuši laivā, cēlās pāri jūrai uz Kafarnaumu.
Un iestājās jau tumsa, bet Jēzus vēl nenāca pie viņiem.
Bet jūra, pūšot stipram vējam, bangojās.
Kad viņi divdesmit piecas vai trīsdesmit stadijas bija noairējuši, tie redzēja Jēzu pa jūru staigājam un laivai tuvojamies, un viņi izbijās.
Bet Viņš tiem sacīja: Es esmu, nebīstieties!
Tad tie viņu gribēja uzņemt Viņu laivā, bet laiva tūdaļ sasniedza zemi, kurp tie brauca.
Ļaudis, kas stāvēja viņpus jūras, otrā dienā uzzināja, ka tur citas laivas nav bijis, kā tikai viena, un ka Jēzus nav iekāpis laivā kopā ar saviem mācekļiem, bet mācekļi aizbraukuši vieni paši.
Bet citas laivas nāca no  Tibērijas tuvu tai vietai, kur viņi, pateikdamies Kungam, ēda maizi.
Kad ļaudis redzēja, ka tur nav ne Jēzus, ne Viņa mācekļu, tie iekāpa laivās un brauca uz Kafarnaumu, lai meklētu Jēzu.
Un tie, atraduši Viņu viņpus jūras, sacīja Viņam: Rabbi!
Kad Tu šeit atnāci?
Jēzus viņiem atbildēja, sacīdams: Patiesi, patiesi es jums saku: jūs meklējat mani nevis tāpēc, ka redzējāt brīnumus, bet tāpēc, ka baudījāt maizi un paēdāt.
Necentieties pēc iznīkstošās barības, bet pēc tādas, kas paliek mūžīgai dzīvei, ko Cilvēka Dēls jums dos, jo Viņu Dievs Tēvs apzīmogojis.
Tad tie Viņam sacīja: Kas mums jādara, lai darītu Dieva darbus?
Tad Jēzus atbildēja viņiem, sacīdams: Tas ir Dieva darbs, lai jūs ticētu uz to, ko Viņš sūtījis.
Tad tie sacīja Viņam: Kādu zīmi tad Tu dod, lai mēs redzētu un ticētu Tev?
Ko Tu darīsi?
Mūsu tēvi ēda mannu tuksnesī, kā tas rakstīts: maizi no debesīm Viņš deva tiem ēst (2.Moz.16,15; 4.Moz.11,7; Ps.77).
Tad Jēzus tiem sacīja: Patiesi, patiesi es jums saku: ne Mozus jums deva maizi no debesīm, bet mans Tēvs dod jums patieso debessmaizi.
Jo Dieva maize ir tā, kas nāk no debesīm un pasaulei dod dzīvību.
Tad tie Viņam sacīja: Kungs, dod mums vienmēr šo maizi!
Bet Jēzus viņiem sacīja: Es esmu dzīvības maize; kas pie manis nāk, tas neizsalks; un kas uz mani tic, tam neslāps nekad.
Bet es jums to esmu teicis: jūs mani gan redzējāt, bet neticat.
Visi, ko Tēvs man dod, nāks pie manis; un kas pie manis nāk, to es laukā nedzīšu.
Jo es esmu nācis no debesīm ne tādēļ, lai izpildītu savu gribu, bet Tā gribu, kas mani sūtījis.
Bet šis ir Tēva prāts, kas mani sūtījis, lai no visa, ko Viņš man devis, es nekā nepazaudētu, bet to uzmodinātu pastarā dienā.
Jo šī ir mana Tēva vēlēšanās, kas mani sūtījis, lai katrs, kas Dēlu redz un uz Viņu tic, iemantotu mūžīgo dzīvi; un es viņu uzmodināšu pastarā dienā.
Tad jūdi kurnēja pret Viņu tāpēc, ka Viņš sacīja: Es esmu dzīvā maize, kas no debesīm nākusi.
Un viņi sacīja: Vai šis nav Jēzus, Jāzepa dēls, kura tēvu mēs pazīstam?
Kā tad Viņš saka: Es esmu nācis no debesīm?
Tad Jēzus atbildēja viņiem, sacīdams: Nekurniet savā starpā!
Neviens nevar pie manis nākt, ja Tēvs, kas mani sūtījis, nevelk viņu; un es to uzmodināšu pastarā dienā.
Ir rakstīts praviešos: Un visi būs Dieva mācīti.
Ikviens, kas no Tēva dzirdējis un mācījies, nāk pie manis (Is.54,13).
Nevis ka Tēvu kāds būtu redzējis.
Tikai Tas, kas no Dieva ir, Tas Tēvu ir redzējis.
Patiesi, patiesi es jums saku: Kas uz mani tic, tam ir mūžīgā dzīvošana.
Es esmu dzīvības maize.
Jūsu tēvi ēda mannu tuksnesī un nomira.
Šī ir maize, kas no debesīm nākusi, lai katrs, kas no tās ēd, nemirtu.
Es esmu dzīvā maize, kas no debesīm nākusi.
Ja kas ēdīs no.šīs maizes, tas dzīvos mūžīgi; un maize, ko es jums došu, ir mana Miesa pasaulei par dzīvību.
Tad jūdi strīdējās savā starpā, sacīdami: kā Viņš mums var dot ēst savu miesu?
Bet Jēzus tiem sacīja: Patiesi, patiesi es jums saku: ja jūs Cilvēka Dēla Miesu neēdīsiet un Viņa Asinis nedzersiet, tad jūsos nebūs dzīvības.
Kas manu Miesu ēd un manas Asinis dzer, tam ir mūžīgā dzīvība; un es viņu uzmodināšu pastarā dienā; Jo mana Miesa ir patiess ēdiens, un manas Asinis ir patiess dzēriens.
Kas manu Miesu bauda un manas Asinis dzer, tas paliek manī un es viņā.
Kā mani sūtījis dzīvais Tēvs un es dzīvoju Tēva labad, tā tie, kas mani bauda, dzīvos manis labad.
Šī ir maize, kas nākusi no debesīm.
Ne tā, kā jūsu tēvi ēda mannu un nomira.
Kas šo maizi ēd, tas dzīvos mūžīgi.
To Viņš teica Kafarnaumā, mācīdams sinagogā.
Tad daudzi no Viņa mācekļiem, to dzirdēdami, sacīja: Smaga ir šī runa, kas var to klausīties?
Bet Jēzus, zinādams sevī, ka Viņa mācekļi kurn par to, sacīja tiem: Vai tas jūs apgrēcina?
Bet ja jūs redzēsiet Cilvēka Dēlu uzejam tur, kur Viņš iepriekš bija?
Gars ir tas, kas atdzīvina, miesa neder nekam.
Vārdi, ko es jums runāju, ir gars un dzīvība.
Bet starp jums ir daži neticīgie; jo Jēzus zināja no sākuma, kas ir neticīgie un kas Viņu nodos.
Un Viņš sacīja: Tāpēc es jums teicu, ka neviens nevar nākt pie manis, ja tas viņam nebūs dots no mana Tēva.
No šī laika daudzi Viņa mācekļi atkāpās un vairs nestaigāja Viņam līdz.
Tad Jēzus sacīja tiem divpadsmit: Vai arī jūs gribat aiziet?
Tad Sīmanis Pēteris atbildēja Viņam: Kungs, pie kā lai mēs ejam?
Pie Tevis ir mūžīgās dzīves vārdi.
Un mēs esam ticējuši un atzinuši, ka Tu esi Kristus, Dieva Dēls.
Jēzus atbildēja viņiem: Vai ne divpadsmit es jūs esmu izredzējis?
Bet viens no jums ir velns.
Viņš runāja par Jūdasu Iskariotu, Sīmaņa dēlu, jo šis bija tas, kas Viņu nodos, lai gan bija viens no tiem divpadsmit.
