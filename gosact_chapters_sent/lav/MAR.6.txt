Un Viņš, izgājis no turienes, gāja uz savu dzimteni; un Viņa mācekļi sekoja Viņam.
Un, kad atnāca sabats, Viņš sāka mācīt sinagogā; un daudzi, Viņu dzirdēdami, brīnījās par Viņa mācību, sacīdami: No kurienes Viņam tas viss?
Un kas tā par gudrību, kas Viņam dota, un tādi brīnumi, kas notiek ar Viņa rokām?
Vai Viņš nav galdnieks, Marijas dēls, Jēkaba un Jāzepa, un Jūdas, un Sīmaņa brālis?
Un vai Viņa māsas nav šeit pie mums?
Un tie ieļaunojās no Viņa.
Un Jēzus sacīja viņiem: Nekur pravietis nav bez cieņas, izņemot savu dzimteni, savu māju un savus radus.
Un Viņš tur nevarēja darīt nevienu brīnumu, tik vien nedaudzus slimniekus Viņš dziedināja, uzlikdams rokas.
Un Viņš brīnījās par viņu neticību; un mācīdams Viņš apstaigāja apkārtnes miestus.
Un Viņš aicināja tos divpadsmit, un sāka tos sūtīt pa diviem, un deva tiem varu pār nešķīstajiem gariem.
Un Viņš pavēlēja tiem nekā neņemt ceļā līdz: ne somu, ne maizi, ne naudu jostā, bet tikai spieķi, Un apaut sandales un neuzvilkt divus svārkus.
Un Viņš tiem sacīja: Kur jūs kādā mājā ieiesiet, tur palieciet, kamēr no turienes iziesiet.
Un ja kāds jūs neuzņemtu un jūs neuzklausītu, iziedami no turienes, nokratiet putekļus no savām kājām tiem par liecību!
Un viņi izgāja un sludināja grēku gandarīšanu.
Un viņi izdzina daudz ļauno garu un daudzus slimos svaidīja ar eļļu, un darīja tos veselus.
Ķēniņš Herods dzirdēja (jo Viņa vārds bija kļuvis zināms), un sacīja, ka Jānis Kristītājs uzcēlies no miroņiem, un tāpēc tādi brīnumspēki darbojas Viņā.
Bet citi sacīja, ka Viņš ir Elijs.
Bet citi runāja, ka Viņš ir pravietis vai viens no praviešiem.
To dzirdot, Herods sacīja: Jānis, kam es galvu nocirtu, ir uzcēlies no miroņiem.
Jo Herods pats sūtīja un apcietināja Jāni, un saistīja viņu cietumā Herodijas, sava brāļa Filipa sievas dēļ, jo viņš to bija apprecējis.
Jo Jānis sacīja Herodam: Tu nedrīksti turēt pie sevis sava brāļa sievu.
Bet Herodija nīda viņu un gribēja to nonāvēt, bet nevarēja.
Jo Herods no Jāņa bijās, zinādams, ka Viņš ir taisnīgs un svēts vīrs, un sargāja viņu; un, to uzklausījis, daudz darīja un labprāt viņā klausījās.
Un kad pienāca attiecīga diena, Herods savā dzimšanas dienā Galilejas lielkungiem un kara virsniekiem, un augstajiem sarīkoja mielastu.
Un Herodijas meita ienāca un dejoja, un patika Herodam un tiem, kas kopā atradās pie galda.
Tad ķēniņš sacīja meitenei: Prasi no manis, ko gribēdama, un es tev to došu.
Un viņš tai zvērēja: Visu, ko tu prasīsi, es tev došu, kaut vai pusi no savas valsts.
Bet tā izgāja un sacīja savai mātei: Ko lai es prasu?
Bet tā sacīja: Jāņa Kristītāja galvu.
Un kad viņa tūlīt steigšus iegāja pie ķēniņa, tā prasīja, sacīdama: Es gribu, ka tu tūdaļ dotu man bļodā Jāņa Kristītāja galvu.
Un ķēniņš noskuma, bet zvēresta un to dēļ, kas bija pie galda, viņš negribēja to apbēdināt.
Un tas nosūtīja bendi un pavēlēja atnest bļodā viņa galvu.
Un tas cietumā nocirta viņam galvu.
Un atnesa viņa galvu bļodā un deva to meitenei; un meitene atdeva to savai mātei.
Un kad viņa mācekļi to dzirdēja, tie nāca, paņēma viņa miesas un ielika tās kapā.
Un apustuļi, sapulcējušies pie Jēzus, pastāstīja Viņam visu, ko tie bija darījuši un mācījuši.
Un Viņš tiem sacīja: Nāciet savrup vientuļā vietā un atpūtieties drusku!
Jo daudz bija to, kas nāca un gāja, un viņiem nebija pat laika ēšanai.
Un viņi, iekāpuši laivā, aizbrauca savrup vientuļā vietā.
Un tie redzēja viņus aizbraucam, un daudzi uzzināja to.
Un tie kājām no visām pilsētām saskrēja tur, aizsteidzoties viņiem priekšā.
Un Jēzus, izkāpdams malā, redzēja daudz ļaužu; un Viņam kļuva to žēl, jo tie bija kā avis, kam nav gana; un Viņš daudz mācīja tos.
Un kad pienāca vēla stunda, Viņa mācekļi piegāja un sacīja: Šī vieta ir tuksnešaina, un diena jau pagājusi; Atlaid viņus, lai tie iet tuvākajās sētās un miestos un lai pērk sev barību ēšanai!
Bet Viņš atbildēja tiem un sacīja: Dodiet jūs viņiem ēst!
Un tie sacīja Viņam: Mēs iesim un nopirksim par divi simts dēnārijiem maizi un dosim viņiem ēst.
Un Viņš sacīja tiem: Cik maizes jums ir?
Ejiet un palūkojiet!
Un viņi uzzinājuši sacīja: Piecas un divas zivis.
Un Viņš tiem pavēlēja, lai tie visus nosēdina zaļajā zālē.
Un apsēdās rindās pa simtiem un pa piecdesmit.
Un Viņš, paņēmis piecas maizes un divas zivis, pacēla acis pret debesīm, svētīja un lauza maizi, un deva saviem mācekļiem, lai tie viņiem liek priekšā; arī divas zivis Viņš sadalīja visiem.
Un visi ēda un paēda.
Un tie savāca divpadsmit pilnus grozus ar pārpalikušajām druskām un zivīm.
Bet to, kas ēda, bija pieci tūkstoši vīru.
Un Viņš tūdaļ lika saviem mācekļiem kāpt laivā un pirms Viņa pārcelties pāri jūrai uz Betsaidu, kamēr Viņš atlaidīs ļaudis.
Un Viņš, atlaidis tos, uzgāja kalnā Dievu lūgt.
Un kad vakars metās, laiva bija jūras vidū un Viņš viens pats uz zemes.
Un Viņš redzēja tos strādājam airējot, jo bija pretvējš; un ap ceturto nakts sardzes maiņu Viņš, iedams pa jūru, gāja pie tiem un gribēja paiet tiem garām.
Bet tie, redzot Viņu pa jūras virsu staigājam, noturēja Viņu par parādību un kliedza.
Jo visi Viņu redzēja un izbijās.
Un Viņš tūdaļ uzrunāja tos un tiem sacīja: Nomierinieties, es esmu, nebīstieties!
Un Viņš iekāpa pie tiem laivā; un vējš apklusa.
Bet viņi vēl vairāk sevī brīnījās.
Jo viņi nesaprata notikumu ar maizēm; un viņu sirdis bija akluma skartas.
Un pārcēlušies viņi nāca Ģenezaretes zemē un piestājās malā.
Kad viņi izkāpa no laivas, ļaudis tūlīt pazina Viņu.
Un tie skrēja pa visu to apgabalu un sāka gultās nest tos, kas slimoja, turp, kur tie dzirdēja Viņu esam.
Un kur vien Viņš iegāja miestos vai ciemos, vai pilsētās, visur tie lika neveselos ielās un lūdza Viņu atļaut pieskarties Viņa drēbju šuvei; un kas Viņam pieskārās, tie kļuva veseli.
