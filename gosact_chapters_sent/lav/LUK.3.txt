Bet ķeizara Tibērija valdīšanas piecpadsmitajā gadā, kad Poncijs Pilāts bija pārvaldnieks Galilejā, bet viņa brālis Filips pārvaldnieks Iturejā un Trahonitīdas daļā un Lizanijs pārvaldnieks Abilinē, Augsto priesteru Annas un Kaifas laikā Kunga vārds nāca uz Jāni, Zaharija dēlu, tuksnesī.
Un viņš staigāja visā Jordānas apkārtnē, sludinādams grēku nožēlošanas kristību grēku piedošanai, Kā rakstīts pravieša Isaja sludinājumu grāmatā: Saucēja balss tuksnesī: sataisiet Kunga ceļu, taisnas dariet Viņa takas!
Katra ieleja lai piepildās, un katrs kalns un pakalns lai nolīdzinās, kas līks, tam jātop taisnam, un kas nelīdzens, tam jātop līdzenam ceļam; Un ikviena miesa redzēs Dieva pestīšanu.
(Is 40,3-5)
Viņš runāja ļaudīm, kas nāca pie viņa kristīties: Jūs, odžu dzimums!
Kas jūs mācīja bēgt no nākamajām dusmām?
Tāpēc nesiet grēku nožēlošanas cienīgus augļus un nesāciet sacīt: Mums Ābrahams ir tēvs.
Jo es jums saku, ka Dievs spējīgs no šiem akmeņiem radīt Ābrahamam bērnus.
Jau cirvis pielikts pie koku saknēm.
Katrs koks, kas nenes labus augļus, tiks nocirsts un ugunī iemests.
Un ļaudis jautāja viņam, sacīdami: Ko tad mums darīt?
Bet viņš tiem atbildēja un sacīja: Kam divi svārki, lai dod tam, kam nav; un kam pārtika, lai dara tāpat.
Bet nāca arī muitnieki kristīties; un tie sacīja viņam: Mācītāj, ko lai mēs darām?
Un viņš tiem sacīja: Neņemiet vairāk, nekā jums noteikts.
Bet jautāja viņam arī kareivji, sacīdami: Ko mums būs darīt?
Un viņš tiem sacīja: Nedariet nevienam pārestību un netaisnību un esiet mierā ar savu algu!
Bet kad ļaudīm likās un viņi savās sirdīs domāja par Jāni, vai viņš nav Kristus, Jānis atbildēja un sacīja visiem: Es jūs kristīju ar ūdeni, bet nāks varenāks par mani, kam es neesmu cienīgs Viņa kurpju siksnas atraisīt; Viņš jūs kristīs Svētajā Garā un ugunī.
Tā vēteklis ir Viņa rokā; un Viņš iztīrīs savu klonu, un kviešus Viņš sakrās savā klētī, bet pelavas sadedzinās neizdzēšamā ugunī.
Vēl daudz citu ko viņš sludināja, mācīdams ļaudis.
Bet zemes pārvaldnieks Herods, ko viņš nopēla par Herodiju, tā brāļa sievu, un par visiem ļaunumiem, ko Herods darīja, Visam tam pievienoja vēl to, ka ieslodzīja Jāni cietumā.
Bet notika, ka visi ļaudis kristījās, un arī Jēzus bija kristīts, tad Viņam, Dievu lūdzot, debesis atvērās, Un Svētais Gars miesīgā veidā kā balodis nolaidās uz Viņu; un balss atskanēja no debesīm: Tu esi mans mīļais Dēls, pie Tevis man labpatikšana!
Un Jēzus pats, kad Viņš iesāka, bija apmēram 30 gadus vecs, kā mēdza domāt, Jāzepa dēls; Jāzeps bija Heli, bet tas Matata dēls, Tas bija Levi, tas Melhi, tas Jannes, tas Jāzepa dēls.
Tas bija Matatija, tas Amosa, tas Nauma, tas Hesli, tas Nages dēls, Tas bija Maata, tas Matatija, tas Semeja, tas Jāzepa, tas Jūdas dēls, Tas bija Joanna, tas Rēzas, tas Zorobabela, tas Salatiēla, tas Neri dēls, Tas bija Melhi, tas Adi, tas Kozama, tas Elmadama, tas Hēra dēls, Tas bija Jēzus, tas Eliezera, tas Jorima, tas Matata, tas Levi dēls, Tas bija Simeona, tas Jūdas, tas Jāzepa, tas Jona, tas Eliakīma dēls, Tas bija Melejas, tas Mennas, tas Matata, tas Natana, tas Dāvida dēls, Tas bija Jeses, tas Obeda, tas Booza, tas Salomona, tas Naasona dēls, Tas bija Aminadaba, tas Admina, tas Arni, tas Esrona, tas Faresa, tas Jūdas dēls, Tas bija Jēkaba, tas Īzāka, tas Ābrahama, tas Taras, tas Nahora dēls.
Tas bija Seruha, tas Ragaua, tas Falega, tas Hebera, tas Salas dēls, Tas bija Kainana, tas Arfaksāda, tas Sēma, tas Noasa, tas Lameha dēls, Tas bija Matuzala, tas Henoha, tas Jareda, tas Malaleēla, tas Kainana dēls, Tas bija Enosa, tas Seta, tas Ādama dēls, tas Dieva.
