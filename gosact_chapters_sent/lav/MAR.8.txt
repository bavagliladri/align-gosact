Tanīs dienās, kad daudz ļaužu bija kopā un tiem nebija ko ēst, Viņš, saaicinājis mācekļus, sacīja tiem: Man žēl šo ļaužu, jo, lūk, viņi jau trīs dienas paliek pie manis, un viņiem nav ko ēst.
Un ja es tos atlaidīšu mājās neēdušus, tie ceļā nonīks, jo daži no viņiem nākuši no tālienes.
Un Viņa mācekļi atbildēja Viņam: Kas šos var paēdināt ar maizi še, tuksnesī?
Un Viņš jautāja tiem: Cik jums ir maizes?
Tie atbildēja: Septiņas.
Un Viņš pavēlēja ļaudīm apmesties zemē.
Un, paņēmis septiņas maizes, Viņš pateicās, lauza un deva tās saviem mācekļiem, lai viņi ceļ priekšā; un viņi cēla tās ļaudīm priekšā.
Un viņiem bija nedaudz zivtiņu; un tās Viņš svētīja un pavēlēja celt priekšā.
Un viņi ēda un paēda, un pielasīja ar atlikušajām druskām septiņus grozus.
Bet to, kas ēda, bija tūkstoši četri; un tad Viņš tos atlaida.
Un tūdaļ Viņš ar saviem mācekļiem, iekāpis laivā, nonāca Dalmanutas robežās.
Un farizeji izgājuši sāka strīdēties ar Viņu un, Viņu kārdinādami, prasīja no Viņa zīmi no debesīm.
Un Viņš nopūtās savā garā un sacīja: Ko šī cilts meklē zīmi?
Patiesi es jums saku: šai ciltij nekāda zīme netiks dota.
Un Viņš, tos atlaidis, atkal iekāpa laivā un pārcēlās otrā malā.
Un viņi bija aizmirsuši paņemt līdz maizi; un viņiem laivā nebija vairāk līdz kā viena maize.
Un Viņš tiem piekodināja un sacīja: Skatieties un sargieties no farizeju rauga un Heroda rauga!
Un viņi domāja un savā starpā runāja: Tas tāpēc, ka mums nav maizes.
To nomanīdams, Jēzus sacīja viņiem: Ko jūs domājat, ka jums maizes nav?
Vai jūs vēl nemanāt, nedz noprotat?
Vai jums sirds vēl nocietināta?
Jums ir acis, bet jūs neredzat; jums ir ausis, bet jūs nedzirdat?
Un jūs neatminaties, Kad es piecas maizes lauzu pieciem tūkstošiem, cik grozu jūs savācāt pilnus druskām?
Tie Viņam saka: Divpadsmit.
Kad es lauzu septiņas maizes četriem tūkstošiem: cik grozu jūs savācāt ar druskām?
Un tie sacīja Viņam: Septiņus.
Un Viņš tiem sacīja: Kā tad jūs vēl nesaprotat?
Un viņi nonāca Betsaidā; un pie Viņa atveda neredzīgo un lūdza Viņu, lai Viņš tam pieskartos.
Un Viņš, paņēmis neredzīgo aiz rokas, izveda to ārpus miesta; ar siekalām apslapinājis viņa acis un uzlicis tam savas rokas, Viņš jautāja, vai viņš ko redzot?
Un tas, atvēris acis, sacīja: Es redzu cilvēkus kā kokus staigājam.
Tad Viņš atkal uzlika rokas uz tā acīm; un tas sāka redzēt.
Un tas kļuva vesels, tā ka visu skaidri redzēja.
Un Viņš sūtīja to mājās, sacīdams: Ej savās mājās un, kad ieiesi miestā, nesaki nevienam!
Un Jēzus un Viņa mācekļi aizgāja uz Filipa Cesarijas miestiem; un Viņš ceļā jautāja saviem mācekļiem, tiem sacīdams: Ko ļaudis saka?
Kas es esmu?
Tie atbildēja Viņam un sacīja: Jānis Kristītājs, citi  Elijs, bet citi  ka viens no praviešiem.
Tad Viņš tiem sacīja: Bet par ko jūs mani turat?
Pēteris atbildēja un sacīja Viņam: Tu esi Kristus.
Un Viņš tiem piekodināja, lai tie par Viņu nevienam nekā nesaka.
Un Viņš sāka tos mācīt, ka Cilvēka Dēlam būs daudz jācieš un jākļūst vecāko un augsto priesteru, un rakstu macītāju atmestam un nonāvētam, un pēc trim dienām Viņš celsies no miroņiem.
Un Viņš runāja šos vārdus atklāti.
Un Pēteris, paņēmis savrup Viņu, sāka Viņu apsaukt.
Viņš, pagriezies un savus mācekļus uzlūkojis, piedraudēja Pēterim, sacīdams: Atkāpies no manis, sātan, jo tu neizproti dievišķo, bet cilvēcīgo!
Un Viņš, pieaicinājis ļaudis līdz ar saviem mācekļiem, sacīja tiem: Ja kas man grib sekot, lai aizliedz pats sevi, lai ņem savu krustu un seko man!
Un kas savu dzīvību grib glābt, tas to pazaudēs; bet kas savu dzīvību pazaudēs manis un evaņģēlija labad, tas to izglābs.
Jo kāds labums cilvēkam, ja viņš iemantotu visu pasauli, bet savai dvēselei darīs zaudējumu?
Vai kādu maiņas pretvērtību cilvēks dos par savu dvēseli?
Ja kas manis un manu vārdu dēļ kaunēsies šīs laulības pārkāpējas un grēcīgās cilts priekšā, tā dēļ arī Cilvēks Dēls kaunēsies, kad Viņš ar saviem eņģeļiem nāks sava Tēva godībā.
Un Viņš tiem sacīja: Patiesi es jums saku, ka daži no šeit stāvošajiem nāvi nebaudīs, pirms tie nebūs redzējuši Dieva valstību spēkā atnākam.
