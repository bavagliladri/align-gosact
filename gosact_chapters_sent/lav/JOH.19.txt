Tad Pilāts ņēma un šaustīja Jēzu.
Un kareivji, nopinuši ērkšķu kroni, uzlika to Viņam galvā un aplika Viņam purpura virsdrēbes.
Un tie nāca pie Viņa un sacīja: Esi sveicināts, jūdu Ķēniņ, un sita Viņam vaigā.
Tad Pilāts atkal izgāja ārā un sacīja viņiem: Lūk, es Viņu izvedu pie jums ārā, lai jūs atzītu, ka es pie Viņa nekādas vainas neatrodu.
Tad Jēzus iznāca ērkšķu kronī un purpura virsdrēbēs.
Un viņš tiem sacīja: Lūk, kāds Cilvēks!
Kad augstie priesteri un kalpi ieraudzīja Viņu, tie kliedza, sacīdami: Sit Viņu krustā, sit Viņu krustā!
Pilāts viņiem sacīja: Ņemiet jūs Viņu un sitiet krustā, jo es pie Viņa vainas neatrodu!
Jūdi viņam atbildēja: Mums ir likums un pēc likuma Viņam jāmirst, jo Viņš sevi darījis par Dieva Dēlu.
Pilāts, dzirdēdams šos vārdus, vēl vairāk nobijās.
Un viņš, atkal iegājis tiesas namā, sacīja Jēzum: No kurienes Tu esi?
Bet Jēzus nedeva vīņam atbildi.
Tad Pilāts sacīja Viņam: Tu man neatbildi?
Vai Tu nezini, ka man vara Tevi krustā sist un vara Tevi atlaist?
Jēzus atbildēja: Tev nebūtu nekādas varas pār mani, ja tā nebūtu tev dota no augšienes.
Tāpēc tam, kas mani tev nodeva, lielāks grēks.
Un no šī laika Pilāts meklēja Viņu atlaist.
Bet jūdi kliedza, sacīdami: Ja tu Viņu atlaid, tu neesi ķeizara draugs, jo ikviens, kas sevi ceļ par ķēniņu, pretojas ķeizaram.
Bet Pilāts, dzirdēdams šos vārdus, izveda Jēzu ārā un sēdās soģa krēslā tanī vietā, kas saucās Litostrotos, ebrejiski Gabata.
Bija sagatavošanās diena pirms Lieldienām ap sesto stundu.
Un viņš sacīja jūdiem: Lūk, jūsu ķēniņš!
Bet tie kliedza: Nost, nost!
Sit Viņu krustā!
Pilāts sacīja viņiem: Jūsu ķēniņu lai situ krustā?
Augstie priesteri atbildēja: Mums nav ķēniņa, tik vienīgi ķeizars!
Tad viņš atdeva tiem Viņu krustā sišanai.
Bet tie paņēma Jēzu un aizveda.
Un Viņš, nesdams savu krustu, gāja uz to vietu, kas saucās Kalvārija, bet ebrejiski Golgota.
Tur tie piesita Viņu krustā un līdz ar Viņu abās pusēs citus divus, bet Jēzu vidū.
Bet Pilāts uzrakstīja arī uzrakstu un uzlika krustā.
Un uzrakstīts bija: Jēzus Nācarietis, jūdu Ķēniņš.
Šo uzrakstu lasīja daudzi jūdi, jo vieta, kur Jēzus bija krustā piesists, bija tuvu pilsētai; un rakstīts bija ebrejiski, grieķiski un latīniski.
Tad jūdu augstie priesteri sacīja Pilātam: Neraksti: jūdu Ķēniņš, bet ka Viņš pats sacīja: Es esmu jūdu Ķēniņš.
Pilāts atbildēja: Ko uzrakstīju, to uzrakstīju.
Tad kareivji, piesituši Viņu krustā, paņēma Viņa drēbes (un sadalīja četrās daļās, katram kareivim pa daļai) un svārkus.
Bet svārki nebija šūti: tie bija viscaur austi.
Tad tie viens otram sacīja: Nedalīsim tos, bet metīsim kauliņus, kam tie būs.
Tā piepildījās, kas teikts Rakstos: viņi sadalīja savā starpā manas drēbes, bet par maniem svārkiem meta kauliņus.
Tā kareivji to padarīja.
(Ps.21,19)
Bet pie Jēzus krusta stāvēja Viņa māte un Viņa mātes māsa Marija, Kleofasa sieva, un Marija Magdalēna.
Tad Jēzus, redzēdams māti un mācekli, ko Viņš mīlēja, stāvam, sacīja savai mātei: Sieviet, lūk, tavs dēls!
Pēc tam Viņš sacīja māceklim: Lūk, tava māte!
Un no tās stundas māceklis ņēma viņu pie sevis.
Pēc tam Jēzus, zinādams, ka viss padarīts, lai piepildītos Raksti, sacīja: Slāpstu!
Tur bija nolikts trauks, pilns etiķa.
Tad kareivji etiķī piesūcināja sūkli, uzsprauda izapa stiebrā un pacēla pie Viņa mutes.
Kad Jēzus etiķi bija baudījs, Viņš sacīja: Ir izpildīts!
Un Viņš, galvu noliecis, atdeva garu.
Bet tā kā bija sagatavošanās diena, tad jūdi, lai miesas sabatā nepaliktu krustā, jo tā bija lielā sabata diena, lūdza Pilātu, lai viņu stilbkauli tiktu salauzti un tos noņemtu.
Tad atnāca kareivji un pirmajam un otrajam, kas kopā ar Viņu bija piesisti krustā, salauza stilbkaulus.
Bet kad viņi nogāja pie Jēzus un redzēja, ka Viņš jau miris, tie nelauza Viņa stilbkaulus, Bet viens no kareivjiem ar šķēpu atvēra Viņa sānus, un tūdaļ iztecēja asinis un ūdens.
Un tas, kas to redzēja, deva liecību, un viņa liecība patiesa.
Un viņš zina, ka runā patiesību, lai arī jūs ticētu.
Jo tas notika, lai izpildītos Raksti: nevienu kaulu Viņam nebūs salauzt.
(2.Moz.12,46)
Un arī citi Raksti saka: Tie skatīs Viņu, ko tie pārdūruši.
(Zah.12,10)
Bet pēc tam Jāzeps no Arimatejas (tāpēc ka viņš bija Jēzus māceklis, bet slepenībā aiz bailēm no jūdiem) lūdza Pilātu, lai atļauj noņemt Jēzus miesas un Pilāts atļāva.
Tad viņš nāca un noņēma Jēzus miesas.
Bet arī Nikodēms atnāca, kas agrāk bija nācis pie Jēzus naktī, un atnesa kādas simts mārciņas mirru un aloes maisījumu.
Tad viņi paņēma Jēzus miesas un satina tās audeklā kopā ar smaržām, kā tas bija parasts, jūdus apbedījot.
Bet tanī vietā, kur Viņš tika krustā piesists, bija dārzs un dārzā jauns kaps, kurā vēl neviens nebija guldīts.
Jūdu sagatavošanās dienas dēļ tur viņi guldīja Jēzu, jo kaps bija tuvu.
