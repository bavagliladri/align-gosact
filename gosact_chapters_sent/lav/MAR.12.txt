Un Viņš iesāka runāt tiem līdzībās: Kāds cilvēks iestādīja vīna dārzu un apžogoja to ar sētu, un izraka vīna spiedi, un uztaisīja torni, un iznomāja to vīna dārzniekiem, un aizceļoja tālumā.
Un savā laikā viņš sūtīja pie strādniekiem kalpu, lai saņemtu no strādniekiem vīna dārza augļus.
Tie, satvēruši viņu, sita un aizsūtīja tukšā.
Un atkal viņš sūtīja pie tiem citu kalpu; bet tie ievainoja viņu galvā un apsmēja.
Un viņš atkal sūtīja citu; un tie to nonāvēja, un vēl citus, no kuriem dažus sita, bet citus nogalināja.
Vēl viņam bija viens dēls, kas tam bija ļoti mīļš, un beigās viņš to sūtīja pie tiem, sacīdams: mana dēla taču tie kaunēsies.
Bet vīna dārza strādnieki runāja savā starpā: Šis ir mantinieks; nāciet, nonāvēsim viņu, un mantojums būs mūsu!
Un tie, satvēruši viņu, to nogalināja un izmeta no vīna dārza ārā.
Ko tad darīs vīna kalna kungs?
Viņš nāks un nogalinās dārzniekus un savu vīna dārzu izdos citiem.
Vai jūs neesat lasījuši Rakstos: Akmens, ko nama cēlāji atmeta, ir kļuvis stūrakmens.
(Ps 117,22; Is.23,16; Mt.21,42; Apd.4,11; Rom.9,33; 1.
Pēt.2,7) To Kungs ir darījis; un mūsu acīs tas ir apbrīnošanas cienīgs.
Un tie meklēja Viņu aizturēt, bet baidījās ļaužu, jo tie noprata, ka Viņš šo līdzību viņiem runājis.
Un tie, atstājuši Viņu, aizgāja.
Un tie sūtīja pie Viņa dažus no farizejiem un herodiešiem, lai Viņu pieķertu vārdos.
Tie atnākuši sacīja Viņam: Mācītāj, mēs zinām, ka Tu esi patiess un neiztopi nevienam, jo Tu neuzlūko cilvēka vaigu, bet māci Dieva ceļus patiesībā; vai pienākas maksāt ķeizaram nodokli, vai lai nemaksājam?
Bet Viņš, pazīdams to viltību, tiem sacīja: Kam jūs mani kārdināt?
Atnesiet man denāriju, lai es to redzu!
Un tie atnesa Viņam.
Un Viņš sacīja tiem: Kā šis attēls un uzraksts?
Tie saka Viņam: Ķeizara.
Bet Jēzus atbildēja tiem un sacīja: Tad atdodiet ķeizaram, kas ir ķeizara, un Dievam, kas ir Dieva!
Un tie brīnījās par Viņu.
(Rom 13,7)
Un saduceji, kas saka, ka augšāmcelšanās neesot, nāca pie Viņa un jautāja Viņam, sacīdami: Mācītāj, Mozus mums rakstījis: ja kam brālis mirst un atstāj sievu, bet bērnus neatstāj, tad lai tā brālis precē viņa sievu un rada brālim pēcnācējus.
Tad nu bija septiņi brāļi.
Un pirmais apprecēja sievu un, neatstājis pēcnācējus, nomira.
Un otrs apprecēja viņu; un arī tas, neatstājis pēcnācējus, nomira.
Tāpat arī trešais.
Līdzīgā kārtā viņu apprecēja visi septiņi, bet pēcnācējus neatstāja.
Beidzot pēc visiem nomira arī sieva.
Tad nu augšāmceļoties, kad viņi augšāmcelsies, kuram no viņiem šī sieva piederēs, jo septiņiem tā bijusi sieva?
Un Jēzus atbildēja un sacīja viņiem: Vai jūs nemaldāties, nepazīdami nedz Rakstus, nedz Dieva spēku?
Jo kad tie no miroņiem augšāmcelsies, viņi nedz precēsies, nedz taps precēti, bet būs kā eņģeļi debesīs.
Bet par mirušajiem, ka viņi celsies augšām, vai neesat lasījuši Mozus grāmatā, kā Dievs tam pie ērkšķu krūma runājis, sacīdams: Es esmu Ābrahama Dievs un Īzāka Dievs, un Jēkaba Dievs?
Viņš nav mirušo, bet dzīvo Dievs.
Un tā jūs ļoti maldāties.
Un pienāca viens no rakstu mācītājiem, kas bija noklausījies viņu sarunā, un, redzēdams to, ka Viņš labi tiem atbildējis, jautāja Viņam: Kurš ir no visiem augstākais bauslis?
Bet Jēzus atbildēja viņam: Augstākais bauslis no visiem ir: klausies, Izraēl, Kungs tavs Dievs ir vienīgais Dievs.
Un tev būs Kungu savu Dievu mīlēt no visas savas sirds un no visas savas dvēseles, un no visa sava prāta, un no visa sava spēka.
Šis ir augstākais bauslis!
Bet otrs ir šim līdzīgs: tev būs mīlēt savu tuvāko kā sevi pašu.
Cita baušļa, lielāka par šo, vairs nav.
(3.Moz.19,18; Mt.22,39; Rom.13,9; Gal.5,14; Jēk.2,8)
Un rakstu mācītājs Viņam sacīja: Labi, Mācītāj!
Tu patiesību teici, ka viens ir Dievs, un nav cita, kā Viņš vien.
Un Viņu mīlēt no visas sirds un no visa prāta, un no visas dvēseles, un no visa spēka, un savu tuvāko mīlēt kā sevi pašu, tas ir vairāk par visiem dedzināmajiem un citiem upuriem.
Bet Jēzus, redzēdams, ka viņš gudri atbildējis, sacīja viņam: Tu neesi tālu no Dieva valstības.
Un neviens neuzdrošinājās Viņam vairs jautāt.
Un Jēzus, mācīdams svētnīcā, atbildēja un sacīja: Kā rakstu mācītāji saka, ka Kristus ir Dāvida dēls?
Jo pats Dāvids, Svētā Gara apgaismots, saka: Kungs sacīja manam Kungam: sēdies pie manas labās rokas, iekams es Tavus ienaidniekus lieku par paklāju Tavām kājām.
Taču pats Dāvids sauc Viņu par Kungu, un kā tad Tas ir viņa dēls?
Un lielais ļaužu pulks Viņu labprāt klausījās.
Un Viņš savā mācībā sacīja tiem: Sargieties no rakstu mācītājiem, kam patīk staigāt garos svārkos un saņemt sveicinājumus tirgus laukumos, Un sinagogās sēdēt goda vietās, un pirmajās vietās mielastos, Kas garu lūgšanu iemesla dēļ aprij atraitņu namus; šie saņems smagāku sodu.
Un Jēzus, sēdēdams iepretim upuru lādei, redzēja, ka ļaudis meta naudu upuru lādē; un daudzi bagātie meta daudz.
Bet viena nabaga atraitne atnākusi iemeta divas artavas, kas ir viens kvadrants, Un Viņš, pieaicinājis savus mācekļus, tiem sacīja: Patiesi es jums saku, ka šī nabaga atraitne vairāk iemetusi nekā visi, kas upuru lādē tika metuši.
Jo visi meta no tā, kas viņiem bija lieks, bet šī upurēja no savas nabadzības visu, kas tai bija, - visu savu uzturu.
