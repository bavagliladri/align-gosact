Tanīs dienās nāca Jānis Kristītājs, mācīdams Jūdejas tuksnesī Un sacīdams: Gandariet par grēkiem, jo debesvalstība tuvu!
Šis ir tas, par ko min pravietis Isajs, sacīdams: Saucēja balss tuksnesī: sagatavojiet Kunga ceļu, dariet taisnas Viņa tekas!
Bet pašam Jānim bija uzvalks no kamieļu spalvām un ādas josta ap viņa gurniem; viņa ēdiens sastāvēja no siseņiem un meža medus.
Tad izgāja pie viņa Jeruzaleme, visa Jūdeja un viss apgabals ap Jordānu; Un viņi, atzinuši savus grēkus, pieņēma no viņa kristību Jordānā.
Bet viņš, redzēdams daudz farizeju un saduceju nākot pie kristības, sacīja tiem: čūsku izdzimums, kas norādīja jums bēgt no nākamām dusmām?
Tad dariet gandarījuma cienīgus augļus!
Un nesakiet: Ābrahams ir mūsu tēvs, jo es jums saku, ka Dieva varā ir no šiem akmeņiem radīt Ābrahama dēlus; Jo cirvis jau pielikts pie koku saknēm.
Tātad katrs koks, kas nenes labus augļus, tiks nocirsts un ugunī iemests.
Jo es kristīju jūs ar ūdeni grēku nožēlošanai, bet kas pēc manis nāks, ir varenāks par mani.
Es neesmu cienīgs Viņam kurpes nest; Viņš jūs kristīs Svētajā Garā un ar uguni.
Vēteklis ir Viņa rokā: un Viņš iztīrīs savu klonu, un Viņš sakrās kviešus savā šķūnī, bet pelavas sadedzinās neizdzēšamā ugunī.
Tad atnāca Jēzus no Galilejas uz Jordānu pie Jāņa, lai tas Viņu kristītu.
Bet Jānis atturēja Viņu, sacīdams: Man jāsaņem kristību no Tevis, bet Tu nāc pie manis?
Bet Jēzus atbildēdams sacīja viņam: Lai tas tā notiek!
Tā taču mums pienākas izpildīt visu taisnību!
Tad viņš to pieļāva.
Pēc kristības Jēzus tūliņ izkāpa no ūdens, un, lūk, debess atvērās, un Viņš redzēja Dieva Garu baloža veidā nolaižamies uz sevi.
Un, lūk, balss no debesīm sacīja: Šis ir mans mīļais Dēls, kurš man labpatīk.
