Pirms Lieldienu svētkiem Jēzus, zinādams, ka Viņa stunda atnākusi, lai no šīs pasaules aizietu pie Tēva, mīlēdams savējos, kas bija pasaulē, tos mīlēja līdz beigām.
Un, vakariņas ēdot, kad velns Jūdasam, Sīmaņa Iskariota dēlam, sirdī jau bija iedvesmojis Viņu nodot, Viņš, zinādams, ka Tēvs visu atdevis Viņa rokās un ka Viņš no Dieva izgājis un pie Dieva aiziet, No mielasta piecēlies, novilka savas virsdrēbes un, linu priekšautu paņēmis, apjozās.
Pēc tam, ielējis ūdeni traukā, sāka mazgāt mācekļu kājas un susināja tās linu priekšautā, ar ko Viņš bija apjozies.
Tad Viņš atnāca pie Sīmaņa Pētera; un Pēteris sacīja Viņam: Kungs, Tu man mazgāsi kājas?
Jēzus atbildēja viņam, sacīdams: Ko es daru, to tu tagad nezini, bet vēlāk tu to izpratīsi.
Pēteris sacīja Viņam: Tu man ne mūžam nemazgāsi kājas!
Jēzus atbildēja viņam: Ja es tevi nemazgāšu, tev nebūs daļas ar mani.
Sīmanis Pēteris sacīja Viņam: Kungs, ne vien manas kājas, bet arī rokas un galvu.
Jēzus sacīja viņam: Kas mazgājies, tam vajag tikai kājas mazgāt, un viņš būs viss tīrs.
Arī jūs esat tīri, bet ne visi.
Jo Viņš zināja, kas Viņu nodos; tāpēc Viņš teica: Ne visi jūs esat tīri.
Pēc tam, kad to kājas bija mazgājis un savas virsdrēbes uzģērbis, Viņš atkal novietojās pie galda un sacīja tiem: Vai jūs zināt, ko es jums darīju?
Jūs mani saucat par Mācītāju un Kungu, un jūs labi darāt, jo es tas esmu.
Ja nu es, Kungs un Mācītājs, mazgāju jūsu kājas, tad arī jums pienākas cits citam kājas mazgāt.
Jo es jums devu priekšzīmi, lai jūs darītu to, ko es jums darīju.
Patiesi, patiesi es jums saku: kalps nav lielāks par savu kungu, nedz sūtnis lielāks par tā sūtītāju.
Ja to zināt, svētīgi jūs būsiet, ja to darīsiet.
Es nerunāju par jums visiem; es zinu, kurus izredzēju, bet Rakstiem jāpiepildās: Kas kopā ar mani ēd maizi, tas pacels savu papēdi pret mani (Ps.40).
Jau tagad es jums saku: pirms tas noticis, lai jūs, kad piepildīsies, ticētu, ka es tas esmu.
Patiesi, patiesi, es jums saku: kas uzņem to, ko es sūtīšu, tas mani uzņem; bet kas mani uzņem, tas uzņem manu Sūtītāju.
To teicis, Jēzus, satraukts garā, liecināja un sacīja: Patiesi es jums saku: viens no jums mani nodos.
Tad mācekļi uzlūkoja viens otru neziņā, par kuru Viņš runā.
Bet viens no Viņa mācekļiem, kuru Jēzus mīlēja, piekļāvās Jēzus krūtīm.
Tam Sīmanis Pēteris pamāja un sacīja viņam: Kurš ir tas, par ko Viņš runā?
Tas, piekļāvies Jēzus krūtīm, sacīja Viņam: Kungs, kurš tas ir?
Jēzus atbildēja: Tas, kuram es, maizi iemērcis, pasniegšu.
Un Viņš, maizi iemērcis, deva to Jūdasam, Sīmaņa Iskariota dēlam.
Un pēc šī kumosa sātans iegāja viņā.
Tad Jēzus sacīja viņam: Ko darīsi, dari drīzāk!
Bet no tiem, kas bija pie galda, neviens nezināja, kāpēc Viņš tam to sacīja.
Jo daži domāja, ka Jēzus viņam sacījis: Iepērc svētku dienām to, ko mums vajag, vai lai viņš dod kaut ko nabagiem, jo pie Jūdasa bija naudas maks.
Saņēmis kumosu, viņš tūlīt izgāja ārā.
Bija nakts.
Kad viņš bija izgājis, Jēzus sacīja: Tagad Cilvēka Dēls tiek pagodināts, bet Dievs pagodināts Viņā.
Ja Dievs pagodināts Viņā, tad arī Dievs pagodinās Viņu sevī, un drīz vien pagodinās Viņu.
Bērniņi!
Vēl neilgi es esmu ar jums.
Jūs mani meklēsiet, bet, kā es jūdiem sacīju, tā es tagad saku jums: kur es eju, tur jūs nevarat nākt.
Jaunu bausli es jums dodu, lai jūs viens otru mīlētu.
Kā es jūs mīlēju, tā arī jūs cits citu mīliet!
No tā visi pazīs, ka jūs esat mani mācekļi, ja jums būs mīlestība savā starpā.
Sīmanis Pēteris sacīja Viņam: Kungs, kurp Tu ej?
Jēzus atbildēja: Kurp es eju, tur tu tagad nevari man sekot, bet tu sekosi vēlāk.
Pēteris sacīja Viņam: Kungs, kāpēc es nevaru Tev tagad sekot?
Es savu dzīvību atdošu par Tevi.
Jēzus atbildēja viņam: Tu savu dzīvību atdosi par mani?
Patiesi, patiesi es tev saku: vēl gailis nebūs nodziedājis, kad jau tu trīskārt būsi mani noliedzis.
