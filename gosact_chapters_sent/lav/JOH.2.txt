Un trešajā dienā Galilejas Kānā bija kāzas; un Jēzus māte bija tur.
Bet arī Jēzus un Viņa mācekļi tika aicināti kāzās.
Un, kad pietrūka vīna, Jēzus māte sacīja Viņam: Viņiem nav vīna.
Bet Jēzus viņai sacīja: Kas man un tev, sieviet?
Vēl mana stunda nav nākusi!
Viņa māte sacīja apkalpotājiem: Visu, ko Viņš jums sacīs, dariet.
Bet saskaņā ar jūdu šķīstīšanos tur bija novietoti seši akmens trauki ūdenim, un katrā no tiem ietilpa divi vai trīs mēri.
Jēzus sacīja viņiem: Piepildiet traukus ar ūdeni!
Un viņi tos piepildīja līdz malām.
Tad Jēzus sacīja viņiem: Tagad smeliet un nesiet galdzinim!
Un viņi aiznesa.
Bet, kad galdzinis nogaršoja ūdeni, tas bija pārvērsts vīnā.
Nezinādams, no kurienes tas (kamēr apkalpotāji, kas smēla ūdeni, to zināja), galdzinis aicināja līgavaini.
Un sacīja viņam: Ikviens cilvēks vispirms pasniedz labo vīnu, bet, kad tie jau ieskurbuši, tad sliktāko; bet tu taupīji labo vīnu līdz šim.
Šo sākumu brīnumiem Jēzus darīja Galilejas Kānā, atklādams savu godību; un Viņa mācekļi ticēja uz Viņu.
Pēc tam Viņš un Viņa māte, un Viņa brāļi, un Viņa mācekļi aizgāja uz Kafarnaumu un tur palika dažas dienas.
Un jūdu Lieldienas bija tuvu; un Jēzus aizgāja uz Jeruzalemi.
Un Viņš atrada svētnīcā sēžam vēršu un avju, un baložu pārdevējus, un naudas mijējus.
Un Viņš, iztaisījis no auklām pātagu, izdzina visus no svētnīcas, arī avis un vēršus, bet mijēju naudu izkaisīja un apgāza galdus.
Bet tiem, kas pārdeva baložus, Viņš sacīja: Aiznesiet tos no šejienes un nepadariet mana Tēva namu par tirgus māju!
Tad Viņa mācekļi atminējās, ka ir rakstīts: Centība par Tavu namu mani iznīcina (Ps 68).
Bet jūdi atsaucās un sacīja Viņam: Kādu zīmi Tu mums rādi, tā darīdams.
Jēzus atbildēja viņiem: Nojauciet šo svētnīcu, un es trijās dienās to uzcelšu.
Tad jūdi sacīja: Četrdesmit sešus gadus šī svētnīca celta, un Tu to uzcelsi trijās dienās?
Bet Viņš runāja par savu miesas svētnīcu.
Kad nu Viņš bija uzcēlies, Viņa mācekļi atminējās, ka Viņš to sacījis, un ticēja Rakstiem un vārdiem, ko Jēzus bija runājis.
Bet, kad nu Viņš Lieldienas svētku dienā bija Jeruzalemē, tad daudzi, redzēdami brīnumus, ko Viņš darīja, ticēja Viņa vārdam.
Bet pats Jēzus viņiem neuzticējās, jo Viņš visus pazina.
Un Viņam nebija vajadzības, lai kāds liecinātu par cilvēku, jo pats zināja, kas ir cilvēkā.
