Bet kad daudz ļaužu bija sapulcējušies, tā ka tie gandrīz viens otru samina, Viņš sāka runāt saviem mācekļiem: Sargieties no farizeju rauga, kas ir liekulība!
Jo nekas nav apslēpts, kas netiks atklāts, un nekas nezināms, kas nenāks zināms.
Tāpēc, ko jūs esat teikuši tumsā, to runās gaismā; un ko jūs kambaros sacījāt ausī, tas tiks sludināts no jumtiem.
Un es jums, saviem draugiem, saku: nebīstieties no tiem, kas nonāvē miesu un pēc tam vairs neko nespēj darīt!
Bet es jums rādīšu, no kā jums jābaidās: bīstieties no tā, kam vara pēc nonāvēšanas iemest ellē.
Tiešām, es saku jums: tā baidieties!
Vai piecus zvirbuļus nepārdod par diviem grašiem?
Un neviens no tiem nav aizmirsts Dieva priekšā.
Bet arī visi jūsu galvas mati ir saskaitīti.
Tāpēc nebīstieties, jūs esat vērtīgāki nekā daudzi zvirbuļi.
Un es jums saku: katru, kas mani atzīs cilvēku priekšā, to arī Cilvēka Dēls apliecinās Dieva eņģeļu priekšā.
Bet kas mani noliegs cilvēku priekšā, tas tiks noliegts Dieva eņģeļu priekšā.
Un katram, kas runā pret Cilvēka Dēlu, tas tiks piedots, bet kas zaimo Svēto Garu, tam to nepiedos.
Bet kad viņi vedīs jūs sinagogās un iestāžu, un valdības priekšā, nerūpējieties par to, ko jūs atbildēsiet vai ko teiksiet!
Jo Svētais Gars jūs tanī brīdī mācīs, kas jums jārunā.
Bet kāds no ļaužu pulka sacīja Viņam: Mācītāj, saki manam brālim, lai viņš dalās ar mani mantojumā!
Un Viņš tam sacīja: Cilvēk, kas mani iecēlis jums par tiesnesi vai mantas dalītāju?
Un Viņš sacīja tiem: Pielūkojiet un sargieties no katras mantkārības, jo ne no pārpilnības un tā, kas viņam ir, atkarīga viņa dzīve!
Bet viņš tiem teica līdzību, sacīdams: Kāda bagāta cilvēka tīrums deva bagātu ražu.
Un viņš sevī domāja, sacīdams: Ko lai es daru, jo man nav kur novietot savu ražu.
Un viņš sacīja: Es darīšu tā: nojaukšu savus šķūņus un uzcelšu lielākus; un tur es savākšu, kas man izaudzis un visu savu mantu.
Un es sacīšu savai dvēselei: dvēsele, tev mantas piekrātas ilgiem gadiem, atpūties, ēd, dzer un dzīro!
Bet Dievs sacīja viņam: Tu neprātīgais, šinī naktī atprasīs tavu dvēseli no tevis, bet kam paliks tas, ko tu sakrāji?
Tā iet tiem, kas krāj sev mantu, bet nav bagāts pie Dieva.
Un Viņš sacīja saviem mācekļiem: Tāpēc es jums saku: nebaidieties par savu dzīvību, ko jūs ēdīsiet, nedz arī par savu miesu, ar ko jūs ģērbsieties.
Jo dzīvība ir vērtīgāka par barību, un miesa vairāk par apģērbu!
Vērojiet kraukļus!
Viņi nesēj un nepļauj, tiem nav ne klēts, ne šķūņa, bet Dievs tos uztur.
Cik daudz vērtīgāki par tiem esat jūs?
Bet kas no jums rūpējoties var pagarināt savu augumu par vienu olekti?
Ja jūs nespējat pat vismazāko, ko tad jūs raizējaties par citu?
Ņemiet vērā lilijas, kā tās aug!
Tās nestrādā un nevērpj, bet es jums saku: pat Salomons visā savā godībā nebija tā apģērbts kā viena no tām.
Bet ja Dievs tā ģērbj zāli, kas šodien tīrumā, bet rīt tiek krāsnī mesta, cik gan vairāk jūs, jūs mazticīgie!
Tāpēc arī jūs nejautājiet, ko ēdīsiet vai ko dzersiet, un neuztraucieties!
Jo to visu meklē pasaules tautas.
Bet jūsu Tēvs zina, ka visa tā jums vajag.
Labāk cenšaties vispirms pēc Dieva valstības un Viņa taisnības, un viss tas tiks jums piedots klāt.
Nebaidies, mazais ganāmpulciņ, jo jūsu Tēvam labpaticis dot jums valstību!
Pārdodiet savu mantu un dodiet nabagiem dāvanas!
Gādājiet sev somas, kas nenoveco, un neizsīkstošu mantu debesīs, kur zagļi netuvojas un kodes nebojā!
Jo kur jūsu manta, tur arī jūsu sirdis.
Jūsu gurni lai ir apjozti un degoša lāpa jūsu rokās!
Esiet līdzīgi ļaudīm, kas gaida savu kungu no kāzām pārnākam, lai tūlīt atvērtu viņam, kad tas nāks un klaudzinās!
Svētīgi tie kalpi, kurus kungs pārnākot atradīs nomodā.
Patiesi es jums saku, ka viņš apjozies nosēdinās tos, un, tos apstaigādams, viņiem kalpos.
Un ja viņš nāktu otrā nakts maiņā, un ja viņš nāktu trešajā sardzes maiņā un tā viņus atrastu, tad svētīgi šie kalpi!
Bet tas jums jāzina: ja nama tēvs zinātu, kurā stundā zaglis nāks, tad viņš paliktu nomodā un neatļautu tam ielauzties savā namā.
Tā arī jūs esiet gatavi, jo Cilvēka Dēls nāks tādā stundā, kad jūs to nedomājat.
Bet Pēteris sacīja Viņam: Kungs, vai tu šo līdzību saki mums vai visiem?
Un Kungs sacīja: Kā tev šķiet, kas ir tas uzticīgais un saprātīgais nama turētājs, ko Kungs iecēlis savai saimei, lai viņš tai dotu laikā kviešu mēru?
Svētīgs tas kalps, ko kungs atnācis atradīs tā darām.
Patiesi es jums saku: viņš iecels to pār visiem saviem īpašumiem.
Bet ja šis kalps, savā sirdī sacīdams: Mans kungs kavējas nākt, sāks sist kalpus un kalpones un ēdīs, un dzers, un piedzersies, Tad tā kalpa kungs nāks tanī dienā, kad tas negaida, un stundā, kuru tas nezina, un atdalīs viņu, un dos tam tā daļu ar neticīgajiem.
Bet šis kalps, kas zinādams sava kunga gribu, nebūs sagatavojies un nepildīs viņa prātu, saņems daudz sitienu.
Bet kas nezinādams dara to, kas sodāms, tas saņems maz sitienu.
Bet no katra, kam daudz dots, daudz arī prasīs; un kam daudz uzticēts, no tā daudz atprasīs.
Es atnācu uguni mest uz zemi, un mana vēlēšanās ir, lai tā iedegtos.
Bet man jākristās kristībā: un kā es ilgojos, kamēr tas notiks!
Jūs domājat, ka es esmu nācis mieru nest virs zemes?
Es jums saku nē, bet šķelšanos!
Jo no šī laika pieci vienā namā sašķelsies: trīs pret diviem un divi pret trim.
Sašķelsies tēvs pret dēlu un dēls pret savu tēvu, māte pret meitu un meita pret māti.
Vīramāte pret savu vedeklu un vedekla pret savu vīramāti.
Bet ļaudīm Viņš sacīja: Kad jūs redzat rietumos paceļamies mākoni, jūs tūliņ sakāt: būs lietus; un tā arī notiek.
Un kad pūš dienvidu vējš, jūs sakāt: būs karstums; un tā notiek.
Jūs, liekuļi, par debess un zemes izskatu jūs protat spriest, bet kāpēc jūs nespriežat par šo laikmetu?
Un kāpēc jūs nespriežat paši no sevis, kas taisnīgi?
Bet ja tu ej ar savu pretinieku pie priekšnieka, pūlies jau ceļā no tā atbrīvoties, lai viņš tevi neaizvestu pie tiesneša un tiesnesis nenodotu tevi tiesas izpildītājam, un tiesas izpildītājs neiemestu tevi cietumā!
Es tev saku: no turienes tu neiziesi, kamēr nebūsi samaksājis pēdējo grasi.
