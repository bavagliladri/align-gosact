To teicis, Jēzus ar saviem mācekļiem gāja pāri Kedronas strautam, kur bija dārzs.
Tanī iegāja Viņš un Viņa mācekļi.
Bet arī Jūdass, nodevējs, zināja šo vietu, jo Jēzus ar saviem mācekļiem bieži tur sapulcējās.
Tad Jūdass, paņēmis kareivju nodaļu un augsto priesteru un farizeju kalpus, atnāca tur ar laternām, lāpām un ieročiem.
Tad Jēzus, zinādams visu, kas nāks pār Viņu, izgāja tiem pretī un sacīja viņiem: Ko jūs meklējat?
Tie atbildēja Viņam: Jēzu Nācarieti.
Jēzus sacīja tiem: Es esmu tas.
Bet arī Jūdass, nodevējs, stāvēja ar viņiem.
Kad nu Viņš teica tiem: Es esmu tas, tie atkāpās atpakaļ un nokrita zemē.
Tad atkal Viņš tiem jautāja: Ko jūs meklējat?
Un tie sacīja: Jēzu Nācarieti.
Jēzus atbildēja: Es jums teicu, ka es esmu tas.
Ja jūs mani meklējat, atstājiet tos, lai tie iet.
Lai piepildītos vārdi, ko Viņš bija teicis: Nevienu no tiem, ko Tu man devi, es nepazudināju.
Tad Sīmanis Pēteris, kam bija zobens, izvilka to un cirta augstā priestera kalpam, un nocirta viņam labo ausi.
Bet kalpa vārds bija Malhuss.
Tad Jēzus sacīja Pēterim: Bāz savu zobenu makstī!
Vai man neizdzert to biķeri, ko devis man Tēvs?
Tad kareivji un virsnieks, un jūdu kalpi apcietināja Jēzu un sasēja Viņu.
Un tie aizveda Viņu vispirms pie Annas, jo tas bija tā gada augstā priestera Kaifas sievastēvs.
Bet Kaifa bija tas, kas jūdiem deva padomu, ka labāk vienam cilvēkam mirt tautas dēļ.
Bet Jēzum sekoja Sīmanis Pēteris un otrs māceklis.
Bet šis māceklis bija pazīstams augstajam priesterim, un viņš līdz ar Jēzu iegāja augstā priestera priekštelpā.
Bet Pēteris stāvēja ārā pie durvīm.
Tad otrs māceklis, kas bija pazīstams augstajam priesterim, iznāca, pateica durvju sargātājai un ieveda Pēteri iekšā.
Tad kalpone, durvju sargātāja, sacīja Pēterim: Vai tu arī neesi viens no šī Cilvēka mācekļiem?
Viņš sacīja: Neesmu.
Bet kalpi un sulaiņi stāvēja ap oglēm un sildījās, jo bija auksts.
Bet arī Pēteris stāvēja pie viņiem un sildījās.
Tad augstais priesteris jautāja Jēzum par Viņa mācekļiem un Viņa mācību.
Jēzus atbildēja viņam: Es atklāti runāju pasaulei; es vienmēr mācīju sinagogā un templī, kur sanāk visi jūdi, un neko es nerunāju slepeni.
Ko tu man jautā?
Jautā tiem, kas dzirdēja, ko es tiem sacīju!
Lūk, tie zina, ko es teicu.
Bet kad Viņš to teica, viens no klātesošajiem kalpiem sita Jēzum vaigā, sacīdams: Vai tā Tu atbildi augstajam priesterim?
Jēzus atbildēja viņam: Ja es ļaunu runāju, pierādi ļaunumu, bet ja labi, kāpēc tu mani sit?
Tad Anna aizsūtīja Viņu sasietu pie augstā priestera Kaifas.
Bet Sīmanis Pēteris stāvēja un sildījās.
Tad viņam sacija: Vai arī tu neesi viens no Viņa mācekļiem?
Viņš noliedza un sacīja: Neesmu.
Viens no augstā priestera kalpiem, radinieks tam, kam Pēteris nocirta ausi, sacīja: Vai es tevi neredzēju pie Viņa dārzā?
Tad Pēteris atkal noliedza; un tūdaļ gailis iedziedājās.
Tad viņi veda Jēzu no Kaifas uz pārvaldnieka pili.
Bija agrs rīts.
Paši tie neiegāja pilī, lai neapgānītos, bet lai ēstu Lieldienas jēru.
Tad Pilāts izgāja ārā pie viņiem un sacīja: Kādu apsūdzību jūs ceļat pret šo cilvēku?
Tie atbildēja viņam, sacīdami: Ja Viņš nebūtu ļaundaris, mēs Viņu tev nenodotu.
Tad Pilāts sacīja viņiem: Ņemiet jūs Viņu un tiesājiet Viņu pēc sava likuma!
Bet jūdi sacīja viņam: Mums nav brīv nevienu nonāvēt.
Tā piepildījās Jēzus vārdi, kādus Viņš teica, norādīdams to, kādā nāvē Viņš.
mirs.
Tad Pilāts atkal iegāja pilī un iesauca Jēzu, un sacīja Viņam: Vai Tu esi jūdu Ķēniņš?
Jēzus atbildēja: Vai tu pats no sevis to saki, vai citi tev par mani stāstījuši?
Pilāts atbildēja: Vai tad es esmu jūds?
Tava tauta un augstie priesteri nodeva Tevi man.
Ko Tu esi darījis?
Jēzus atbildēja: Mana valstība nav no šīs pasaules.
Ja mana valstība būtu no šīs pasaules, tad mani kalpi cīnītos par to, lai es netiktu nodots jūdiem.
Bet tagad mana valstība nav no šejienes.
Tad Pilāts sacīja Viņam: Tātad Tu esi Ķēniņš?
Jēzus atbildēja: Tu saki, ka esmu Ķēniņš.
Tāpēc es esmu dzimis un tāpēc pasaulē nācis, lai apliecinātu patiesību.
Ikviens, kas no patiesības ir, klausa manu balsi.
Pilāts Viņam sacīja: Kas ir patiesība?
Un viņš, to pateicis, atkal izgāja pie jūdiem un sacīja tiem: Es neatrodu pie Viņa nekādas vainas.
Bet jums ir ieradums, ka es jums Lieldienās vienu atbrīvoju.
Ja vēlaties, es atlaidīšu jums jūdu Ķēniņu?
Tad visi atkal kliedza, sacīdami: Viņu ne, bet Barabu!
Bet Baraba bija laupītājs.
