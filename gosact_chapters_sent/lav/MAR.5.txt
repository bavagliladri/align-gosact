Un Viņi nonāca viņpus jūras geraziešu zemē.
Un Viņam, izkāpjot no laivas, tūdaļ no kapiem nāca pretim nešķīstā gara apsēsts cilvēks.
Viņam bija mītne kapos; un neviens nevarēja viņu pat važām sasiet, Jo bieži viņš, sasiets kāju valgā un važās, sarāva važas un salauza valgu; un neviens nespēja viņu savaldīt.
Un vienmēr dienām un naktīm viņš mita kapos un kalnos, kliedza un sevi dauzīja akmeņiem.
Bet ieraudzījis Jēzu tālumā, tas pieskrēja un pielūdza Viņu.
Un viņš, kliegdams stiprā balsī, sacīja: Kas man un Tev, Jēzu, Dieva Visaugstākā Dēls?
Es zvērinu Tevi pie Dieva, nemoci mani!
Jo Viņš tam sacīja: Nešķīstais gars, izej no šī cilvēka!
Un Viņš tam jautāja: Kāds tavs vārds?
Un tas atbildēja Viņam: Leģions mans vārds, jo mēs esam daudz.
Un tas Viņu ļoti lūdza, lai Viņš tos no šī apgabala neizdzītu.
Bet tur pie kalna ganījās liels cūku bars.
Un gari lūdza Viņu, sacīdami: Sūti mūs cūkās, lai mēs tanīs ieejam!
Un Jēzus tūdaļ atļāva tiem.
Un nešķīstie gari izgāja un iegāja cūkās, un cūku bars, kurā bija ap divi tūkstoši, lielā ātrumā metās jūrā un noslīka.
Bet to gani aizbēga un pastāstīja pilsētā un laukos.
Un iedzīvotāji izgāja raudzīt, kas noticis.
Un viņi nāca pie Jēzus un redzēja to, kas tika ļaunā gara mocīts, sēžam apģērbtu un pilnā prātā; un tie ļoti nobijās.
Un tie, kas to bija redzējuši, stāstīja viņiem, kas notika ar ļaunā gara apsēsto un cūkām.
Un tie sāka Viņu lūgt, lai Viņš aizietu no to robežām.
Bet kad Viņš kāpa laivā, sāka Viņu lūgt tas, kas bija ļaunā gara apsēts, lai tas varētu palikt pie Viņa.
Un Viņš tam neatļāva, bet sacīja tam: Ej savās mājās pie savējiem un pasludini viņiem, kādas lielas lietas Kungs tev darījis un ka Viņš par tevi apžēlojies!
Un viņš aizgāja un desmit pilsētu apgabalā sāka sludināt, ko Jēzus viņam darījis, un visi brīnījās.
Un kad Jēzus atkal laivā pārcēlās pāri jūrai, pie Viņa sapulcējās liels ļaužu pulks; un Viņš bija pie jūras.
Un nāca pie Viņa viens no sinagogas priekšniekiem, Jairs vārdā, un, redzēdams Viņu, krita pie Viņa kājām, Un ļoti Viņu lūdza, sacīdams: Mana meitiņa ir pie miršanas; nāc, uzliec viņai savu roku, lai tā kļūtu vesela un dzīvotu!
Un Viņš aizgāja kopā ar to.
Un daudz ļaužu sekoja Viņam un drūzmējās ap Viņu.
Un bija sieviete, kas divpadsmit gadu cieta no asins tecēšanas.
Tā bija daudz cietusi no daudziem ārstiem un bija iztērējusi visu savu mantu, bet, palīdzību neatradusi, bija nonākusi vēl ļaunākā stāvoklī.
Viņa, izdzirdusi par Jēzu, nāca ļaužu pulkā un no mugurpuses pieskārās Viņa drēbēm.
Jo tā sacīja: Ja tikai pieskaršos Viņa drēbēm, es kļūšu vesela.
Un tūdaļ viņas asins avots izsīka; un viņa sajuta savās miesās, ka tā no šīs kaites izdziedināta.
Un Jēzus tūdaļ, sevī nomanīdams, ka spēks no Viņa izgājis, pagriezās pret ļaudīm un sacīja: Kas skāra manas drēbes?
Un Viņa mācekļi sacīja Viņam: Tu redzi, ka ļaudis spiežas pie Tevis, un Tu saki: kas man pieskārās?
Un Viņš apskatījās, lai redzētu to, kas to bija darījusi.
Bet sieviete, nobijusies un trīcēdama, zinādama, kas ar viņu noticis, nāca un krita Viņa priekšā zemē un teica Viņam visu patiesību.
Bet Viņš tai sacīja: Meit, tava ticība tevi darījusi veselu!
Ej mierā un esi vesela no savas kaites!
Viņam vēl runājot, nāca pie sinagogas priekšnieka un sacīja: Tava meita jau mirusi, ko vēl apgrūtini Mācītāju?
Bet Jēzus, izdzirdis vārdus, kas bija sacīti, teica sinagogas priekšniekam: Nebīsties, tikai tici!
Un Viņš neļāva nevienam sev līdz iet, kā vien Pēterim un Jēkabam, un Jānim, Jēkaba brālim.
Un viņi nonāca sinagogas priekšnieka namā; un Viņš redzēja uzbudinājumu un tos, kas raudāja un daudz vaimanāja.
Un Viņš, iegājis, sacīja tiem: Ko jūs trokšņojat un raudat?
Meitiņa nav mirusi, bet guļ.
Un tie izsmēja Viņu.
Bet Viņš, visus izraidījis, paņēma līdz meitiņas tēvu un māti, un tos, kas ar Viņu bija, un iegāja, kur meitiņa gulēja.
Un Viņš, satvēris meitiņas roku, sacīja tai: Talita, kumi!
Tulkojumā: Meitiņ, es tev saku, celies augšām!
Un meitiņa tūlīt uzcēlās un staigāja, jo tā bija divpadsmit gadus veca.
Un tos pārņēma liels izbrīns.
Un Viņš tiem stingri piekodināja, lai neviens par to neuzzinātu; un Viņš lika dot tai ēst.
