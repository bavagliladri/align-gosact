Tad Jēzus sešas dienas pirms Lieldienām atnāca Betānijā, kur bija nomiris Lācars, ko Jēzus uzmodināja no miroņiem.
Tur sarīkoja Viņam mielastu; un Marta apkalpoja, bet Lācars bija viens no tiem, kas atradās ar Viņu pie galda.
Un Marija, paņēmusi mārciņu īstas, dārgas nardu eļļas, svaidīja Jēzus kājas; un tā susināja Viņa kājas saviem matiem; un svaidāmās eļļas smarža piepildīja māju.
Tad Jūdass Iskariots, viens no Viņa mācekļiem, kas Viņu vēlāk nodeva, sacīja: Kāpēc šo svaidāmo eļļu nepārdeva par trīs simts denārijiem un tos neizdalīja nabagiem?
Bet to viņš sacīja ne tāpēc, ka viņam rūpētu nabagi, bet gan tāpēc, ka viņš bija zaglis; un viņš, naudas kasi pie sevis turēdams, piesavinājās to, kas tanī tika ielikts.
Tad Jēzus sacīja: Atstājiet viņu, lai viņa to uzglabā manai apbedīšanas dienai!
Jo nabagi vienmēr ir pie jums, bet es neesmu vienmēr.
Tad daudzi jūdu ļaudis uzzināja, ka Viņš ir tur; un atnāca ne tikai Jēzus dēļ, bet lai redzētu arī Lācaru, ko Viņš bija uzmodinājis no miroņiem.
Bet augstie priesteri nodomāja nogalināt arī Lācaru, Jo viņa dēļ daudzi jūdi nāca un ticēja uz Jēzu.
Bet otrā dienā daudz ļaužu, kas bija ieradušies svētkos, dzirdēdami, ka Jēzus nāk uz Jeruzalemi, Paņēmuši palmu zarus un izgājuši Viņam pretī, sauca: Hozanna, svētīgs, kas nāk Kunga vārdā, Izraēļa Ķēniņš!
Un Jēzus, atradis jaunu ēzeli, uzsēdās tanī, kā rakstīts: Nebīsties, Siona meita, lūk, tavs Ķēniņš nāk, sēdēdams ēzelienes kumeļā!
Viņa mācekļi vispirms to nesaprata, bet, kad Jēzus tika pagodināts, tad atminējas, ka tā par Viņu bija rakstīts, un tā Viņam darīja.
Bet ļaudis, kas ar Viņu bija, kad Viņš sauca Lācaru no kapa un to uzmodināja no miroņiem, deva liecību.
Tāpēc arī ļaudis izgāja Viņam pretim, jo dzirdēja, ka Viņš darījis šo brīnumu.
Bet farizeji sarunājās savā starpā: Redziet, ka mēs nekā nepadarīsim!
Lūk, visa pasaule seko Viņam!
Bet starp tiem, kas bija atnākuši, lai svēkos pielūgtu Dievu, bija daži pagāni.
Viņi piegāja pie Filipa, kas bija no Betsaidas Galilejā, un lūdza to, sacīdami: Kungs, mēs gribam redzēt Jēzu!
Filips nāk un saka to Andrejam; bet Andrejs un Filips pateica to Jēzum.
Bet Jēzus atbildēja viņiem, sacīdams: Pienākusi stunda, lai Cilvēka Dēls tiktu pagodināts.
Patiesi, patiesi es jums saku: ja kviešu grauds neiekrīt zemē un nenomirst, Tas paliek viens; bet ja nomirst, tad atnes daudz augļu.
Kas savu dzīvību mīl, tas to zaudē; bet kas šinī pasaulē savu dzīvību ienīst, tas to saglabā mūžīgai dzīvei.
Ja kas man kalpo, tas lai seko man, un kur es esmu, tur būs arī mans kalps.
Un kas man kalpo, to godinās mans Tēvs.
Tagad mana dvēsele ir satraukta.
Un ko lai es saku?
Tēvs, atpestī mani no šīs stundas?
Bet šai stundai es taču atnācu.
Tēvs, pagodini savu vārdu!
Tad nāca balss no debesīm: Es to pagodināju un vēl pagodināšu!
Tad ļaudis, kas stāvēja un dzirdēja, sacīja: Pērkons rūca.
Citi sacīja: Eņģelis runāja Viņam.
Jēzus atbildēja un sacīja: Ne manis dēļ šī balss atskanēja, bet jūsu dēļ.
Tagad šī pasaule tiek tiesāta; tagad šīs pasaules valdnieks tiks izmests ārā.
Un kad es tikšu no šīs zemes pacelts, es visus vilkšu pie sevis.
Bet to Viņš sacīja, norādīdams, kādā nāvē Viņš mirs.
Ļaudis Viņam atbildēja: Mēs dzirdējām bauslībā, ka Kristus paliek mūžīgi; kā tad Tu saki, ka Cilvēka Dēlam jākļūst paceltam?
Kas ir šis Cilvēka Dēls?
Tad Jēzus sacīja viņiem: Vēl neilgi gaisma ir pie jums.
Staigājiet, kamēr jums ir gaisma, lai jūs tumsa neapņem, un kas tumsā staigā, tas nezina, kurp viņš iet.
Kamēr jums ir gaisma, ticiet gaismai, lai jūs būtu gaismas bērni!
To Jēzus sacīja un aizgāja, un pazuda no viņiem.
Bet lai gan Viņš tik lielus brīnumus darīja to priekšā, tie neticēja Viņam.
Lai izpildītos pravieša Isaja vārdi, ko viņš ir teicis: Kungs, kas ir ticējis mūsu sludinājumam, un kam ir atklājies Kunga elkonis?
(Is.53,1)
Tāpēc tie nevarēja ticēt, jo Isajs tālāk saka: Viņš to acis aptumšoja un viņu sirdis nocietinaja, lai acīm neredzētu un sirdīm nesaprastu, un neatgrieztos, ka es tos dziedinātu.
To Isajs sacīja, kad redzēja Viņa godību un runāja par Viņu.
Tomēr daudzi priekšnieki ticēja Viņam, bet farizeju dēļ neapliecināja, lai tos neizslēgtu no sinagogas.
Jo viņi mīlēja vairāk cilvēku godināšanu nekā Dieva godu.
Bet Jēzus sauca, sacīdams: Kas man tic, tas netic man, bet tam, kas mani sūtījis.
Un kas mani redz, tas redz To, kas mani sūtījis.
Es, gaisma, atnācu pasaulē, lai ikviens, kas man tic, nepaliktu tumsībā.
Un ja kāds dzird manus vārdus un tiem neseko, es to netiesāju, jo es nenācu pasauli tiesāt, bet pasauli glābt.
Kas mani nievā un manus vārdus nepieņem, tam ir savs tiesnesis.
Vārdi, ko runāju, tie viņu tiesās pastarā dienā.
Jo es nerunāju no sevis, bet Tēvs, kas mani sūtīja, Viņš man deva pavēli, ko sacīt un ko runāt.
Un es zinu, ka Viņa bauslis ir mūžīgā dzīve.
Tāpēc visu, ko runāju, es saku tā, kā to man teica Tēvs.
