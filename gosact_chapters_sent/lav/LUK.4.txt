Bet Jēzus, Svētā Gara pilns, atgriezās no Jordānas, un Gars Viņu aizveda tuksnesī.
Tur Viņš bija četrdesmit dienas un tika velna kārdināts.
Un Viņš tanīs dienās nekā neēda; un kad tās bija pagājušas, Viņš izsalka.
Bet velns sacīja Viņam: Ja Tu esi Dieva Dēls, saki šim akmenim, lai tas kļūst maize!
Un Jēzus atbildēja viņam: Ir rakstīts: ne no maizes vien cilvēks dzīvo, bet no ikviena Dieva vārda.
Tad velns uzveda Viņu augstā kalnā un vienā acumirklī rādīja Viņam visas pasaules valstis, Un sacīja Viņam: Es Tev došu visu šo varu un šo godību, jo tās man nodotas, un kam es gribu, tam es tās dodu.
Tāpēc, ja Tu mani pielūgsi, tas viss būs Tavs.
Bet Jēzus atbildēja viņam, sacīdams: Ir rakstīts: Dievu, savu Kungu tev būs pielūgt un Viņam vienam kalpot!
Tad tas aizveda Viņu uz Jeruzalemi un novietoja Viņu uz svētnīcas jumta virsotnes, un sacīja Viņam: Ja Tu esi Dieva Dēls, meties no šejienes zemē.
Jo ir rakstīts: Viņš saviem eņģeļiem pavēlēs par Tevi, lai tie Tevi sargātu; Un viņi nesīs Tevi rokās, lai Tu savu kāju neapdauzītu pie akmens.
(Ps.91,11)
Bet Jēzus atbildēja viņam un sacīja: Ir teikts: tev nebūs kārdināt Dievu, savu Kungu!
Un kad velns visas savas kārdināšanas bija pabeidzis, tas līdz turpmākajam laikam atstāja Viņu.
Bet Jēzus gara spēkā atgriezās Galilejā, un vēsts par Viņu izpaudās visā apgabalā.
Un Viņš tos mācīja sinagogās, un visi viņu godināja.
Un Viņš nonāca Nācaretē, kur bija uzaudzis, un pēc sava paraduma sabata dienā iegāja sinagogā; un viņš piecēlās lai lasītu.
Un Viņam pasniedza pravieša Isaja grāmatu.
Un Viņš, grāmatu atverot, atrada vietu, kur bija rakstīts: Kunga gars ir pār mani; tāpēc Viņš mani svaidīja un sūtīja mani sludināt evaņģēliju nabagiem un dziedināt tos, kam satriekta sirds.
Cietumniekiem pasludināt atbrīvošanu un akliem redzi, nomāktos palaist brīvībā, pasludināt Kunga žēlastības gadu un atmaksas dienu.
(Is.61,1-2)
Un Viņš aizvēra grāmatu, atdeva to apkalpotājam un apsēdās.
Un visu acis sinagogā bija vērstas uz Viņu.
Un Viņš sāka runāt tiem: šodien šie Raksti izpildījušies jūsu ausīs.
Un visi Viņam piekrita un brīnījās par Viņa žēlastības vārdiem, kas nāca no Viņa mutes, un sacīja: Vai šis nav Jāzepa dēls?
Un Viņš tiem sacīja: Jūs katrā ziņā man sacīsiet sakāmvārdu: ārst, izdziedini pats sevi!
Mēs dzirdējām lielas lietas notiekam Kafarnaumā; dari to arī šeit, savā tēvijā!
Bet Viņš teica: Patiesi es jums saku: neviens pravietis netiek atzīts savā tēvijā.
Es jums saku patiesību: daudz atraitņu bija Izraēlī Elija laikā, kad debesis bija slēgtas trīs gadus un sešus mēnešus, tā ka visā zemē valdīja liels bads, Bet ne pie vienas no tām netika sūtīts Elijs, kā vien pie sievietes atraitnes Sidonas Sareptā.
Un daudz spitālīgo bija pravieša Eliseja laikā, bet neviens no viņiem netika šķīstīts kā vien sīrietis Naamans.
Un visi, to dzirdēdami, kļuva pilni dusmu.
Un tie cēlās un izmeta Viņu no pilsētas ārā, un noveda Viņu līdz kalna virsotnei, uz kura to pilsēta bija celta, lai Viņu nogrūstu zemē.
Bet Viņš, iedams starp tiem, aizgāja.
Un Viņš aizgāja uz Galilejas pilsētu Kafarnaumu, un tur Viņš sabatos tos mācīja.
Un visi bija pārsteigti par Viņa mācību, jo Viņa vārdi bija vareni.
Un sinagogā atradās cilvēks, kas bija nešķīstā gara apsēsts, un viņš kliedza stiprā balsī, Sacīdams: Dod mieru!
Kas mums ar Tevi, Jēzu no Nācaretes?
Vai Tu esi nācis mūs nomaitāt?
Es zinu, Tu esi Dieva Svētais.
Un Jēzus norāja to, sacīdams: Paliec klusu un izej no viņa!
Un ļaunais gars nogāza to zemē viņu vidū un izgājā no tā, nekā ļauna viņam nenodarījis.
Un visus pārņēma bailes; un viņi runāja savā starpā, sacīdami: Kas tas par vārdu, jo Viņš ar varu un spēku pavēl nešķīstajiem gariem, un tie iziet?
Un vēsts par Viņu izpaudās visās šī apgabala vietās.
Bet Jēzus atstāja sinagogu un aizgāja uz Sīmaņa namu.
Bet Sīmaņa sievasmāte slimoja lielā drudzī, un tās dēļ tie Viņu lūdza.
Un Viņš, pie tās stāvēdams, pavēlēja drudzim, un tas to atstāja.
Un tā, tūdaļ uzcēlusies, kalpoja viņiem.
Bet visi, kam bija slimnieki dažādām kaitēm, saulei norietot, veda tos pie Viņa.
Bet Viņš, katram rokas uzliekot, izdziedināja tos.
Arī ļaunie gari no daudziem izgāja, kliegdami un sacīdami: Tu esi Dieva Dēls!
Bet Viņš norāja tos un neļāva tiem runāt, jo tie zināja, ka Viņš ir Kristus.
Bet Viņš, dienai austot, aizgāja un staigāja tuksnešainā vietā, bet ļaudis meklēja Viņu; un tie, nonākuši pie Viņa, pūlējās Viņu aizturēt, lai Viņš no tiem neaizietu.
Viņš tiem sacīja: Arī citām pilsētām man jāsludina Dieva valstība, jo tāpēc es esmu sūtīts.
Un Viņš sludināja Galilejas sinagogās.
