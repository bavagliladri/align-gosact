Bet Cēzarejā bija kāds vīrs, vārdā Kornēlijs.
Viņš bija simtnieks tā sauktajā itāliešu karaspēka daļā; Viņš ar visu savu namu bija reliģiozs un dievbijīgs; tas deva daudz dāvanu ļaudīm un vienmēr lūdza Dievu.
Ap devīto dienas stundu viņš parādībā skaidri redzēja Dieva eņģeli, kas ienāca pie viņa un sacīja: Kornēlij!
Bet viņš, to uzlūkojis un baiļu pārņemts, sacīja: Kas ir, Kungs?
Bet tas viņam sacīja: Tavas lūgšanas un tavas nabagu dāvanas pacēlušās Dieva priekšā, lai tevi pieminētu.
Un tagad sūti vīrus uz Jopi un liec ataicināt zināmo Sīmani, kas tiek saukts Pēteris.
Viņš viesojas pie viena ādmiņa Sīmaņa, kā māja atrodas pie jūras.
Viņš tev pateiks, kas tev jādara.
Kad eņģelis, kas viņam to teica, aizgāja, viņš pasauca savus divus kalpus un vienu dievbijīgu kareivi no tiem, kas bija pie viņa; Tiem viņš visu izstāstīja un aizsūtīja tos uz Jopi.
Bet nākošajā dienā, kad tie vēl bija ceļā un tuvojās pilsētai, Pēteris ap sesto stundu uzkāpa mājas augšā lūgt Dievu.
Un viņš izsalka un gribēja ēst.
Kamēr tie sagatavoja, viņš tika garā aizrauts.
Un viņš redzēja atvērtas debesis un kādu trauku nolaižamies, it kā lielu palagu aiz četriem stūriem no debesīm nolaistu zemē; Tanī bija visādi četrkājaiņi un zemes rāpuļi, un debess putni.
Un balss vēstīja viņam: Pēteri, celies, nokauj un ēd!
Bet Pēteris sacīja: Nē, Kungs, es nekad neesmu ēdis neko nešķīstu un netīru.
Tad otrreiz balss uz viņu: Ko Dievs šķīstījis, to nesauc par nešķīstu!
Tas notika trīs reizes; un trauks tūdaļ tika uzņemts debesīs.
Un kamēr Pēteris sevī nodomāja, ko nozīmē redzētā parādība, lūk, Kornēlija sūtītie vīri, meklēdami Sīmaņa namu, stāvēja pie durvīm.
Un tie sauca, jautādami: Vai te viesojas Sīmanis, kas tiek saukts Pēteris?
Bet kamēr Pēteris domāja par parādību, Gars viņam sacīja: Lūk, trīs vīri tevi meklē.
Tāpēc celies, nokāp un nemaz nešaubīdamies, ej viņiem līdz, jo es tos sūtīju!
Bet Pēteris, nokāpis pie vīriem, sacīja: Lūk, es esmu tas, ko jūs meklējat.
Kāda iemesla dēļ jūs atnācāt?
Tie sacīja: Simtnieks Kornēlijs, taisnīgs un dievbijīgs vīrs, ko godina visa jūdu tauta, saņēma pamācību no svētā eņģeļa, lai aicinātu tevi savā namā un uzklausītu tavus vārdus.
Tad viņš ieveda tos iekšā un uzņēma mājvietā; bet nākošajā dienā viņš cēlies gāja tiem līdz; arī daži brāļi no Jopes pavadīja viņu.
Otrā dienā viņš nonāca Cēzarejā.
Bet Kornēlijs, saaicinājis savus radus un tuvākos draugus, gaidīja viņus.
Un notika, ka, Pēterim ienākot, Kornēlijs nāca viņam pretim un, nometies pie tā kājām, pagodināja viņu.
Bet Pēteris pacēla viņu, sacīdams: Celies, arī es esmu cilvēks.
Un viņš, sarunādamies ar to, iegāja iekšā un atrada daudz atnācēju.
Un viņš tiem sacīja: Jūs zināt, ka jūdu cilvēkiem nav atļauts biedroties un satikties ar svešinieku; bet man Dievs atklāja, ka nevienu cilvēku nevajag uzskatīt par nešķīstu vai netīru.
Tāpēc uzaicināts es atnācu bez šaubīšanās.
Es jautāju, kādā iemesla dēļ jūs mani aicinājāt?
Tad Kornēlijs sacīja: Pirms četrām dienām ap šo laiku, devītajā stundā, es lūdzu Dievu savā namā un, lūk, nostājās manā priekšā vīrs spožās drēbēs un sacīja: Kornēlij, tava lūgšana uzklausīta, un Dievs tavas labdarības dāvanas atminējies sava vaiga priekšā.
Tāpēc sūti uz Jopi un liec ataicināt Sīmani, kas tiek saukts Pēteris; viņš viesojas ādmiņa Sīmaņa namā pie jūras.
Tad es tūdaļ sūtīju pie tevis, un labi tu darīji atnākdams.
Tagad mēs visi stāvam tavā priekšā, lai uzklausītu visu, ko Kungs tev pavēlējis.
Bet Pēteris, atvēris savu muti, sacīja: Patiesi, es atzīstu ka Dievs nešķiro personas (5.Moz.10,17; Īj.34,19; Gudr.6,8; Rom.2,11; Gal.2,6; Ef.6,9; Kol.3,25; 1.Pēt.1,17)
Bet ikvienā tautā tas, kas Viņa bīstas un taisnīgi dzīvo, ir Viņam patīkams.
Dievs sūtīja vārdu Izraēļa bērniem, pasludinādams mieru caur Jēzu Kristu.
(Viņš ir Kungs pār visiem.)
Jūs zināt, kādi notikumi norisinājās visā Jūdejā, sākot ar Galileju, pēc kristības, ko sludināja Jānis.
Kā Dievs ar Svēto Garu un spēku svaidīja Nācarieti Jēzu, kas staigāja, labu darīdams un dziedinādams visus velna nomāktos, jo Dievs bija ar Viņu.
Mēs esam liecinieki visam tam, ko Viņš darīja Jūdu zemē un Jeruzalemē.
Viņu tie nonāvēja, piesitot krustā.
Dievs Viņu uzmodināja trešajā dienā un atļāva Viņam parādīties.
Ne visai tautai, bet Dieva izredzētajiem lieciniekiem, mums, kas kopā ar Viņu ēdām un dzērām pēc augšāmcelšanās no miroņiem.
Viņš mums pavēlēja sludināt tautai un apliecināt, ka Viņš ir Dieva ieceltais soģis pār dzīvajiem un mirušajiem.
Par Viņu liecina visi pravieši, ka visi, kas uz Viņu tic, Viņa vārdā saņem grēku piedošanu.
Kamēr Pēteris šos vārdus runāja, nāca Svētais Gars pār visiem, kas vārdos klausījās.
Un apgraizītie ticīgie, kas atnāca kopā ar Pēteri, bija pārsteigti, ka Svētā Gara žēlastība tika izlieta arī uz pagāniem.
Jo tie dzirdēja viņus valodās runājam un Dievu augsti teicam.
Tad Pēteris sacīja: Kas var liegt ūdeni viņu kristīšanai, kas, tāpat kā mēs, saņēmuši Svēto Garu?
Un viņš pavēlēja tos kristīt Kunga Jēzus vārdā.
Tad tie lūdza viņu dažas dienas palikt pie tiem.
