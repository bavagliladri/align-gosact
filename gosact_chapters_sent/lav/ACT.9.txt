Bet Sauls, vēl vienmēr dvesdams draudus un nāvi pār Kunga mācekļiem, gāja pie augstā priestera Un lūdza no viņa vēstules Damaskas sinagogām, lai šīs mācības vīriešus un sievietes, kurus atradīs, saistītus vestu uz Jeruzalemi.
Un notika, viņam ceļojot, ka viņš tuvojās Damaskai; un piepeši gaisma no debesīm apspīdēja viņu.
Un viņš, zemē nokritis, dzirdēja balsi sakām viņam: Saul, Saul, kāpēc tu mani vajā?
Viņš sacīja: Kas tu esi, Kungs?
Un Viņš: Es esmu Jēzus, ko tu vajā.
Grūti tev pret dzenuli spert.
Un viņš trīcēdams izbrīnā sacīja: Kungs, ko Tu gribi, lai es daru?
Un Kungs sacīja viņam: Celies un ej pilsētā; un tur tev pateiks, kas tev jādara.
Bet tie vīri, kas kopā ar viņu ceļoja, stāvēja kā mēmi, jo balsi viņi gan dzirdēja, bet nevienu neredzēja.
Tad Sauls piecēlās no zemes un, acis atvēris, nekā neredzēja.
Aiz rokām vezdami, tie ieveda viņu Damaskā.
Un viņš tur bija trīs dienas nekā neredzēdams, neēdis un nedzēris.
Bet Damaskā bija kāds māceklis, vārdā Ananija; un Kungs parādībā viņu uzrunāja: Ananij!
Un tas sacīja: Šeit es esmu, Kungs.
Un Kungs sacīja viņam: Celies un ej uz tā saukto Taisno ielu un uzmeklē Jūdas mājā tarsieti, vārdā Sauls, jo lūk, viņš tur lūdz Dievu.
Un viņš redzēja vīrieti, vārdā Ananiju, kas ienāca un uzlika viņam rokas, lai tas atdabūtu redzi.
Bet Ananija atbildēja: Kungs, es no daudziem esmu dzirdējis par šo vīru, cik daudz ļauna viņš Taviem svētajiem darījis Jeruzalemē; Un te viņam ir augsto priesteru pilnvara saistīt visus, kas piesauc Tavu vārdu.
Tad Kungs sacīja viņam: Ej, jo viņš man ir izredzēts trauks, lai nestu manu vārdu pagāniem, ķēniņiem un Izraēļa bērniem.
Jo es viņam rādīšu, cik daudz tam būs jācieš mana vārda dēļ.
Un Ananija aizgāja un iegāja namā, un, uzlicis rokas, sacīja: Brāli, Saul, Kungs Jēzus, kas tev parādījās ceļā, pa kuru tu nāci, sūtīja mani, lai tu kļūtu redzīgs un Svētā Gara pilns.
Un tūdaļ no viņa acīm nokrita it kā zvīņas; un viņš kļuva redzīgs.
Viņš piecēlās un tika kristīts.
Un viņš, pieņēmis barību, atspirga.
Tad viņš dažas dienas palika pie mācekļiem, kas bija Damaskā.
Un tūdaļ viņš sinagogās sludināja par Jēzu, ka Viņš ir Dieva Dēls.
Bet visi, kas to dzirdēja, brīnījās un sacīja: Vai viņš nav tas, kas Jeruzalemē vajāja tos, kas piesauca šo vārdu?
Un vai tāpēc viņš nav nācis šurp, lai tos saistītus vestu pie augstajiem priesteriem?
Bet Sauls atspirga arvien vairāk un ienesa sajukumu jūdos, kas dzīvoja Damaskā, apstiprinādams, ka Šis ir Kristus.
Kad pagāja vairākas dienas, jūdi kopīgi nolēma nonāvēt viņu.
Bet Sauls uzzināja viņu viltību.
Un tie sargāja vārtus dienu un nakti, lai viņu nonāvētu.
Bet mācekļi, paņēmuši viņu, naktī nolaida grozā pāri mūrim un izglāba to.
Nonācis Jeruzalemē, viņš mēģināja pievienoties mācekļiem, bet visi baidījās viņa, jo neticēja, ka viņš ir māceklis.
Tad Barnaba, paņēmis viņu, aizveda pie apustuļiem un izstāstīja tiem, kā viņš ceļā redzēja Kungu, ka Viņš tam runāja un kā viņš Damaskā uzticīgi sludinājis Jēzus vārdā.
Un viņš kopā ar tiem Jeruzalemē nāca un gāja, vaļsirdīgi sludinādams Kunga vārdā.
Un viņš runāja ar pagāniem un pārrunāja ar grieķiem, bet tie meklēja viņu nonāvēt.
Brāļi, to uzzinājuši, aizveda viņu uz Cēzareju un aizsūtīja uz Tarsu.
Tad Baznīcai visā Jūdejā, Galilejā un Samarijā bija miers, un tā auga, dzīvodama Kunga bijībā un pilna Svētā Gara iepriecinājuma.
Tad notika, ka Pēteris, apmeklēdams visus, nonāca pie svētajiem, kas dzīvoja Lidā.
Tur viņš atrada kādu cilvēku, vārdā Aineju, kas astoņus gadus, triekas skarts, gulēja gultā.
Un Pēteris sacīja viņam: Ainej, Kungs Jēzus Kristus tevi dziedina; celies un apklāj savu gultu!
Un tūdaļ viņš piecēlās.
Un viņu redzēja visi Lidas un Saronas iedzīvotāji, kas atgriezās pie Kunga.
Bet Jopē bija kāda mācekle, vārdā Tabita, kas tulkojumā nozīmē stirna.
Viņa bija bagāta labiem darbiem un dāvāja nabagiem dāvanas.
Tanīs dienās notika, ka viņa saslima un nomira; un viņi to nomazgāja un nolika augštelpā.
Bet tā kā Lida bija tuvu Jopei, mācekļi, izdzirduši, ka Pēteris atrodas tur, sūtīja divus vīrus pie viņa ar lūgumu, lai tas nekavējas atnākt pie viņiem.
Tad Pēteris cēlās un aizgāja tiem līdz.
Un kad viņš bija atnācis, tie uzveda viņu augštelpā; un visas atraitnes nostājās ap viņu, raudādamas un rādīdamas viņam svārkus un virsdrēbes, ko "Stirna" bija tām darinājusi.
Kad visi bija izraidīti ārā, Pēteris, nometies ceļos, pielūdza Dievu un, pagriezies pret mironi, sacīja: Tabita, celies augšām!
Un viņa atvēra savas acis un, Pēteri ieraudzījusi, atsēdās.
Tad viņš, pasniedzis tai roku, to piecēla.
Un viņš, saaicinājis svētos un atraitnes, rādīja tiem to dzīvu.
Tas kļuva zināms visā Jopē, un daudzi ticēja uz Kungu.
Un notika, ka viņš daudz dienas pavadīja Jopē pie kāda ādmiņa Sīmaņa.
