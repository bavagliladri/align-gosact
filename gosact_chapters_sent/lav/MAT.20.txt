Debesvalstība pielīdzināma nama tēvam, kas rīta agrumā izgāja derēt strādniekus savam vīna dārzam.
Un viņš, vienojies ar strādniekiem par dēnāriju dienā, sūtīja tos savā vīna dārzā.
Un viņš, izgājis ap trešo stundu, redzēja citus tirgū bez darba stāvam.
Un viņš sacīja tiem: Ejiet arī jūs manā vīna dārzā, un es jums došu, kas pienākas.
Un viņi aizgāja.
Atkal viņš izgāja ap sesto un devīto stundu un darīja tāpat.
Bet viņš, ap vienpadsmito stundu izgājis, atrada vēl citus stāvam un sacīja tiem: Ko jūs šeit stāvat visu dienu bezdarbā?
Viņi atbildēja: Neviens nav mūs derējis.
Viņš sacīja tiem: Ejiet arī jūs manā vīna dārzā!
Kad iestājās vakars, vīna dārza kungs sacīja savam saimniecības pārzinim: Pasauc strādniekus un, sākot ar pēdējiem un beidzot ar pirmajiem, izmaksā viņiem algu!
Tad atnāca tie, kas darbā iestājās ap vienpadsmito stundu, un saņēma katrs pa dēnārijam.
Un kad atnāca pirmie, viņi cerēja vairāk saņemt, bet arī tie dabūja katrs pa dēnārijam.
Un saņēmuši viņi kurnēja pret nama tēvu.
Un sacīja: Šie pēdējie strādāja vienu stundu; un tu viņus pielīdzināji mums, kas izcietām dienas nastu un karstumu.
Un viņš atbildēja vienam no tiem, sacīdams: Draugs, es nedaru tev netaisnību.
Vai tu ar mani nesaderēji par vienu dēnāriju?
Saņem, kas tavs, un ej!
Šim pēdējam es gribu dot tik, cik tev.
Vai man nav tiesību darīt to, ko es gribu?
Vai tava acs skaudīga, ka es esmu labs?
Tā pēdējie būs pirmie un pirmie būs pēdējie, jo daudz aicinātu, bet maz izredzētu.
Kad Jēzus gāja uz Jeruzalemi, Viņš ņēma divpadsmit mācekļus savrup un sacīja tiem: Lūk, mēs aizejam uz Jeruzalemi, un Cilvēka Dēlu nodos augstajiem priesteriem un rakstu mācītājiem; un tie Viņu notiesās uz nāvi.
Un tie nodos Viņu pagāniem apsmiešanai, šaustīšanai un krustā sišanai; un trešajā dienā Viņš augšāmcelsies.
Tad Zebedeja dēlu māte piegāja ar saviem dēliem pie Viņa, atdeva godu un lūdza kaut ko Viņam.
Viņš sacīja tai: Ko tu vēlies?
Tā atbildēja Viņam: Saki, lai šie abi mani dēli sēž Tavā valstībā: viens Tavā labajā, otrs kreisajā pusē!
Bet Jēzus atbildēja un sacīja: Jūs nezināt, ko lūdzat.
Vai jūs varat dzert to biķeri, ko es dzeršu?
Viņi atbild: Varam!
Viņš atbildēja tiem: Manu biķeri gan jūs dzersiet, bet man nepiedienas jums dot sēdēt manā labajā vai kreisajā pusē, bet tiem, kam mans Tēvs sagatavojis.
Kad pārējie desmit to dzirdēja, viņi saīga uz abiem brāļiem.
Bet Jēzus pieaicināja viņus pie sevis un sacīja: Jūs zināt, ka valdnieki valda pār savām tautām, un lielie izmanto savu varu pār tām; Starp jums tas tā nebūs.
Bet kas no jums grib būt lielāks, tas lai ir jūsu sulainis!
Bet kas starp jums grib būt pirmais, tas lai ir jūsu kalps!
Jo Cilvēka Dēls nav atnācis, lai Viņam kalpotu, bet lai Viņš kalpotu un atdotu savu dzīvību daudzu atpestīšanai.
Un kad tie izgāja no Jērikas, daudz ļaužu sekoja viņiem.
Un, lūk, divi aklie, sēdot ceļmalā, dzirdēja Jēzu garām ejam, un viņi sauca, sacīdami: Kungs, Dāvida Dēls, apžēlojies par mums!
Bet ļaudis apsauca viņus, lai tie klusētu.
Bet viņi vēl skaļāk sauca, sacīdami: Kungs, Dāvida Dēls, apžēlojies par mums!
Un Jēzus apstājās, pasauca viņus un sacīja: Ko jūs gribat, lai es jums daru?
Tie sacīja Viņam: Kungs, lai atdarās mūsu acis!
Bet Jēzum kļuva to žēl.
Viņš pieskārās to acīm; un tūdaļ tie redzēja un sekoja Viņam.
