Brāļi un tēvi, uzklausiet tagad aizstāvēšanos, kādu es jums teikšu!
Kad tie dzirdēja, ka viņš tos uzrunā ebreju valodā, tie kļuva vēl klusāki, Un viņš sacīja: Es esmu jūds, dzimis Tarsā, Kilikijā, bet uzaudzināts šinī pilsētā, izglītojies pie Gamaliēla kājām saskaņā ar tēvu bauslības patiesībām, bauslības cīnītājs, kādi arī jūs šodien visi esat; Un šo mācību esmu vajājis līdz nāvei, saistīdams un nododams cietumā vīriešus un sievietes, Kā to man apliecina augstais priesteris un visi vecākie, no kuriem, saņēmis vēstules, gāju pie brāļiem uz Damasku, lai no turienes tos sasaistītus vestu uz Jeruzalemi un sodītu.
Bet notika, ka, man ejot un dienas vidū tuvojoties Damaskai, piepeši mani apspīdēja spilgta gaisma no debesīm.
Un es nokritu zemē un dzirdēju balsi man sakām: Saul, Saul, kāpēc tu mani vajā?
Bet es atbildēju: Kungs, kas tu esi?
Un Viņš sacīja man: Es esmu Jēzus Nācarietis, ko tu vajā.
Un tie, kas bija kopā ar mani, gaismu gan redzēja, bet Viņa balsi, kas ar mani runāja, nedzirdēja.
Es sacīju: Kungs, kas man jādara?
Bet Kungs sacīja man: Celies, ej uz Damasku, un tur tev pateiks visu, kas tev jādara.
Un tā kā es no tās gaismas spilgtuma nevarēju vairs redzēt, pavadoņi veda mani aiz rokas, un tā es nonācu Damaskā.
Tur Ananija, bauslības vīrs, par ko liecina visi tur dzīvojošie jūdi, Atnāca un, nostājies pie manis, sacīja man: Brāli Saul, topi redzīgs!
Un es tanī pat stundā uzlūkoju viņu, Bet viņš sacīja: Mūsu tēvu Dievs tevi izredzējis, lai tu atzītu Viņa prātu un redzētu Taisnīgo, un dzirdētu balsi no Viņa mutes; Jo tu visiem ļaudīm liecināsi par Viņu to, ko redzēji un dzirdēji.
Un ko tagad vēl kavējies?
Celies un pieņem kristību, un, Viņa vārdu piesaucis, nomazgā savus grēkus!
Bet notika, kad atgriezos Jeruzalemē un svētnīcā lūdzu Dievu, ka es tiku garā aizrauts; Un es redzēju Viņu man sakām: Steidzies un žigli izej no Jeruzalemes, jo viņi tavu liecību par mani nepieņems.
Un es sacīju: Kungs, viņi zina, ka es tos, kas uz Tevi ticēja, metu cietumā un šaustīju sinagogās.
Un kad Tava liecinieka Stefana asinis tika izlietas, es biju klāt un piekritu tam, un sargāju drēbes tiem, kas viņu nonāvēja.
Un Viņš man sacīja: Ej, jo es tevi sūtīšu tālumā starp pagāniem.
Uzklausījuši viņu līdz šiem vārdiem, tie pacēla savas balsis, sacīdami: Nost tādu no šīs zemes, jo tāds nedrīkst dzīvot!
Bet, kad tie kliedza un nometa savas drēbes, un svieda putekļus gaisā, Priekšnieks lika viņu ievest mītnē, šaustīt rīkstēm un mocīt viņu, lai uzzinātu, kāda iemesla dēļ tie tā kliedza uz viņu.
Un kad tie sasēja viņu siksnām, Pāvils sacīja virsniekam, kas stāvēja viņam klāt: Vai jums atļauts šaustīt nenotiesātu Romas pilsoni?
To dzirdējis, virsnieks aizgāja pie priekšnieka un paziņoja viņam, sacīdams: Ko tu gribi darīt?
Šis cilvēks taču ir Romas pilsonis.
Tad priekšnieks, piegājis, jautāja viņam: Saki man, vai tu esi romietis?
Un viņš sacīja: Jā!
Tad priekšnieks atbildēja: Es šo pilsonību ieguvu par augstu maksu.
Un Pāvils sacīja: Bet es tāds jau esmu dzimis.
Tad tūdaļ aizgāja no viņa tie, kas taisījās viņu mocīt.
Bet priekšnieks, uzzinājis, ka viņš ir Romas pilsonis, izbijās, jo bija viņu saistījis.
Bet nākošajā dienā, gribēdams skaidrāk zināt, kāpēc jūdi viņu apsūdz, viņš to atbrīvoja un, pavēlējis sanākt priesteriem un visai augstajai tiesai, izveda Pāvilu un nostādīja viņu starp tiem.
