Kad Jēzus redzēja ļaužu pulkus, Viņš uzkāpa kalnā; un, kad Viņš bija atsēdies, mācekļi piegāja pie Viņa.
Un Viņš, atdarījis savu muti, mācīja tos, sacīdams: Svētīgi ir garā nabadzīgie, jo viņu ir debesvalstība.
Svētīgi ir lēnprātīgie, jo viņi iemantos zemi.
Svētīgi ir tie, kas raud, jo viņi tiks iepriecināti.
Svētīgi ir tie, kas alkst un slāpst taisnības, jo viņi tiks piepildīti.
Svētīgi ir žēlsirdīgie, jo viņi tiks apžēloti.
Svētīgi ir sirdsšķīstie, jo viņi skatīs Dievu.
Svētīgi ir miermīlīgie, jo viņi sauksies Dieva bērni.
Svētīgi ir tie, kas cieš vajāšanu taisnības dēļ, jo viņu ir debesvalstība.
Svētīgi esat jūs, ja jūs manis dēļ lamās un vajās, un visu ļaunu netaisni par jums runās.
Priecājieties un līksmojieties, jo jūsu alga ir liela debesīs!
Tā viņi ir vajājuši praviešus, kas dzīvoja pirms jums.
Jūs esat zemes sāls.
Bet ja sāls zaudē savas spējas, ar ko tad sālīs?
Tā neder vairs nekam, tikai izmešanai ārā, lai cilvēki to samītu.
Jūs esat pasaules gaisma.
Pilsēta, kas celta kalnā, nav paslēpjama.
Tāpat, iededzinājis sveci, neviens neliek to zem pūra, bet svečturī, lai tā dotu gaismu visiem, kas atrodas mājā.
Tā lai jūsu gaisma spīd cilvēkiem: lai viņi redz jūsu labos darbus un godā jūsu Tēvu, kas ir debesīs.
Nedomājiet, ka es atnācu atcelt baušļus un praviešus: es neatnācu atcelt, bet izpildīt.
Patiesi es jums saku: kamēr debess un zeme pāries, no baušļiem nepāries neviens jota un neviena zīmīte, kamēr viss izpildīsies.
Kas vienu no šiem vismazākajiem baušļiem atmet un tā mācīs cilvēkus, tas debesvalstībā sauksies par mazāko; bet kas pildīs un mācīs, tas tiks saukts liels debesvalstībā.
Es jums saku: ja jūsu taisnība nebūs lielāka kā rakstu mācītāju un farizeju, jūs debesvalstībā neieiesiet.
Jūs dzirdējāt, ka senčiem ir sacīts: Tev nebūs nokaut, bet kas nokauj, tiks nodots tiesai.
Bet es jums saku, ka ikviens, kas dusmojas uz savu brāli, tiks nodots tiesai.
Bet kas sacīs savam brālim: nelga, tiks nodots augstākai tiesai.
Bet kas viņam sacīs: neprātis, tiks sodīts elles ugunī.
Bet ja tu nes savu dāvanu pie altāra un tur atminēsi, ka tavam brālim ir kas pret tevi, Atstāj tur savu dāvanu altāra priekšā, ej, samierinies iepriekš ar savu brāli, un tad nāc un upurē savu dāvanu.
Esi piekāpīgs savam pretiniekam bez kavēšanās, kamēr tu vēl esi ceļā ar viņu, lai pretinieks nenodod tevi tiesnesim, un tiesnesis nenodod tevi tiesas izpildītājam un tevi neiemet cietumā.
Patiesi es tev saku, ka no turienes tu neizkļūsi, kamēr nebūsi samaksājis pēdējo artavu.
Jūs esat dzirdējuši, ka senčiem ir sacīts: tev nebūs laulību pārkāpt.
Bet es jums saku, ka ikviens, kas uzskata sievieti, iekārodams viņu, jau savā sirdī pārkāpis laulību ar to.
Ja tava labā acs apgrēcina tevi, izrauj to un aizmet no sevis projām, jo labāk tev zaudēt vienu no saviem locekļiem, nekā visa tava miesa tiek iemesta ellē.
Un ja tava labā roka tevi apgrēcina, cērt to nost un met no sevis projām, jo labāk tev zaudēt vienu no saviem locekļiem, nekā visa tava miesa tiek iemesta peklē.
Bet ir arī sacīts: kas savu sievu grib atstāt, lai dod viņai šķiršanās rakstu.
Bet es jums saku, ka ikviens, kas atstāj savu sievu, izņemot laulības pārkāpšanas gadījumu, padara viņu par laulības pārkāpēju; un kas atstātu precē, pārkāpj laulību.
Vēl jūs esat dzirdējuši, ka senčiem sacīts: tev nebūs nepatiesi zvērēt, bet izpildīt to, ko Kungam esi zvērējis.
Bet es jums saku: nezvēriet nemaz: ne pie debesīm, jo tās ir Dieva tronis, Ne pie zemes, jo tā ir Viņa kāju balsts, ne pie Jeruzalemes, jo tā ir lielā ķēniņa pilsēta!
Arī pie savas galvas nezvēri, jo tu nevari nevienu matu padarīt baltu vai melnu!
Bet jūsu runai jābūt: jā, jā!
nē, nē!
Kas vairāk par to, ir no ļauna.
Jūs esat dzirdējuši, ka sacīts: aci pret aci, zobu pret zobu.
Bet es jums saku: nepretojieties ļaunumam, bet ja kāds tev sit labajā vaigā, pagriez viņam arī kreiso!
Un tam, kas grib ar tevi iet tiesā un paņemt tavus svārkus, atstāj viņam arī mēteli!
Bet kas spiedīs tevi tūkstoš soļus līdz iet, ej ar viņu vēl citus divus!
Dod tam, kas no tevis lūdz, un nenovērsies no tā, kas grib aizņemties!
Jūs esat dzirdējuši, ka ir sacīts: mīli savu tuvāko un nīsti savu ienaidnieku!
Bet es jums saku: mīliet savus ienaidniekus, dariet labu tiem, kas jūs ienīst, un lūdziet Dievu par tiem, kas jūs vajā un godu laupa, Lai jūs būtu tā Tēva bērni, kas debesīs, kas liek savai saulei uzlēkt pār labajiem un ļaunajiem un lietum līt pār taisnīgajiem un netaisnīgajiem!
Ja jūs mīlēsiet tos, kas jūs mīl, kādu algu jūs par to saņemsiet?
Vai arī muitnieki tā nedara?
Un ja jūs sveicināsiet tikai savus brāļus, ko jūs darāt sevišķu?
Vai arī pagāni tā nedara?
Tāpēc esiet pilnīgi, kā arī jūsu Debestēvs ir pilnīgs!
