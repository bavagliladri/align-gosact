Bet rīta agrumā visi augstie priesteri un tautas vecākie apspriedās par Jēzu, lai Viņu nodotu nāvei.
Un tie, saistījuši Viņu, aizveda un nodeva zemes pārvaldniekam Poncijam Pilātam.
Tad Jūdass, Viņa nodevējs, redzēdams, ka Viņš notiesāts, žēluma pamudināts, aiznesa trīsdesmit sudraba gabalus augstajiem priesteriem Un sacīja: Es esmu grēkojis, nododams nevainīgas asinis.
Bet tie sacīja: Kāda mums daļa?
Skaties pats!
Un viņš, nometis sudraba gabalus svētnīcā, aizgāja un pakārās cilpā.
Bet augstie priesteri paņēma sudraba gabalus un sacīja: Nav brīv tos mest upurlādē, jo tā ir asins nauda.
Un apspriedušies viņi nopirka par tiem podnieka tīrumu svešinieku kapsētai.
Tāpēc šis tīrums līdz šai dienai saucas Hakeldama, tas ir, asins tīrums.
Tā piepildījās pravieša Jeremija sludinājums, kas saka: Un tie saņēma trīsdesmit sudraba gabalus, novērtētā maksu, kādu Izraēļa dēli bija noteikuši, Un atdeva tos par podnieka tīrumu, kā Kungs man pavēlējis.
Bet Jēzus nostājās zemes pārvaldnieka priekšā; un pārvaldnieks Viņam jautāja, sacīdams: Vai Tu esi jūdu ķēniņš?
Jēzus viņam atbildēja: Tu to saki.
Un kad augstie priesteri un vecākie Viņu apsūdzēja, Viņš nekā neatbildēja.
Tad Pilāts sacīja Viņam: Vai Tu nedzirdi, cik smagu liecību viņi nodod pret Tevi?
Un Viņš tam neatbildēja ne uz vienu vārdu, tā ka pārvaldnieks ļoti brīnījās.
Bet augstos svētkos zemes pārvaldnieks mēdza atbrīvot vienu cietumnieku, kuru viņi vēlējās.
Bet tanī laikā viņam bija sevišķi ļaunas slavas cietumnieks, vārdā Baraba.
Un kad viņi bija sapulcējušies, Pilāts sacīja tiem: Kuru jūs gribat, lai es jums atlaižu, Barabu vai Jēzu, kuru sauc Kristus?
Jo viņš zināja, ka tie skaudības dēļ Viņu bija nodevuši.
Bet kad viņš sēdēja soģa krēslā, viņa sieva sūtīja pie tā, sacīdama: Neaiztiec šo Taisnīgo, jo es šodien sapnī Viņa dēļ daudz cietu!
Bet augstie priesteri un vecākie pamudināja tautu, lai tā pieprasa Barabu, bet Jēzu nogalina.
Un zemes pārvaldnieks atbildēja un sacīja viņiem: Kuru no šiem diviem gribat, lai es jums atlaižu?
Bet viņi sacīja: Barabu.
Pilāts viņiem sacīja: Ko tad man darīt ar Jēzu, kas saucas Kristus?
Visi viņi sacīja: Sist Viņu krustā!
Zemes pārvaldnieks viņiem sacīja: Ko tad Viņš ļaunu darījis?
Bet viņi vēl skaļāk kliedza un sacīja: Sist Viņu krustā!
Bet Pilāts, redzēdams to, ka viņš nekā nepanāk, bet troksnis pavairojas, ņēma ūdeni, mazgāja rokas tautas priekšā, sacīdams: Es esmu nevainīgs pie šī Taisnīgā asinīm.
Skatieties paši!
Un visi ļaudis atbildēja un sacīja: Viņa asinis lai nāk pār mums un pār mūsu bērniem.
Tad viņš tiem atlaida Barabu, bet Jēzu, šaustītu, nodeva tiem, lai Viņu sit krustā.
Tad pārvaldnieka kareivji ņēma Jēzu tiesas namā un sapulcināja pie Viņa visu pulku.
Un tie, izģērbuši Viņu, apvilka Viņam purpura mēteli.
Un tie, nopinuši kroni no ērkšķiem, lika to Viņam galvā un niedri Viņa labajā rokā.
Un tie, Viņa priekšā ceļos mezdamies, izsmēja Viņu, sacīdami: Esi sveicināts, jūdu ķēniņ!
Un tie spļāva uz Viņu, paņēma niedri un sita Viņam pa galvu.
Un tie, kad bija Viņu izsmējuši, novilka Viņam mēteli un ietērpa Viņu Viņa paša drēbēs un aizveda, lai Viņu sistu krustā.
Bet izgājuši, viņi sastapa cilvēku no Kirēnes, vārdā Sīmani; tie piespieda šo nest Viņa krustu.
Un viņi nonāca tai vietā, ko sauc par Golgātu, tas ir, Kalvārijas vietu.
Un tie Viņam deva dzert vīnu, sajauktu ar žulti.
Un Viņš, baudījis, negribēja to dzert.
Bet kad tie bija Viņu krustā piesituši, tie lozējot izdalīja Viņa drēbes, lai izpildītos pravieša priekšsludinājums, kas saka: Viņi izdalīja manas drēbes un par maniem svārkiem meta kauliņus.
Un tie sēdēja un apsargāja Viņu.
Un virs Viņa galvas tie uzlika Viņa vainas uzrakstu: Šis ir Jēzus, jūdu ķēniņš.
Tad divi slepkavas reizē ar Viņu tika sisti krustā: viens pa labi, otrs pa kreisi.
Bet garāmgājēji zaimoja Viņu, galvas kratīdami, Un sacīja: Tu, kas noplēs Dieva svētnīcu un to trijās dienās atkal uzcel, atpestī pats sevi!
Ja Tu esi Dieva Dēls, nokāp no krusta!
Tāpat augstie priesteri ar rakstu mācītājiem un vecākie izsmiedami sacīja: Citiem Viņš palīdzēja, pats sev nevar palīdzēt.
Ja Viņš ir Izraēļa ķēniņš, lai nokāpj tagad no krusta, un mēs ticēsim Viņam.
Viņš paļāvās uz Dievu, lai tagad glābj, ja Viņš to vēlas, jo Viņš sacījis: Es esmu Dieva Dēls.
Bet arī slepkavas, kas līdz ar Viņu bija krustos piesisti, tāpat nievāja Viņu.
Bet no sestās stundas tumsa iestājās pār visu zemi līdz pat devītajai stundai.
Bet ap devīto stundu Jēzus sauca stiprā balsī, sacīdams: Eli, Eli, lema sabahtani?
Tas ir: Mans Dievs, mans Dievs, kāpēc Tu mani atstāji?
Bet daži, kas tur stāvēja, to dzirdēdami, teica: Viņš sauc Eliju.
Un tūdaļ viens no tiem aizskrēja, paņēma sūkli, piesūcināja to etiķī, uzsprauda niedrē un deva Viņam dzert.
Bet citi sacīja: Pagaidi, redzēsim, vai Elijs nāks Viņu glābt.
Bet Jēzus atkal sauca skaļā balsī un atdeva savu garu.
Un, lūk, svētnīcas priekškars pārplīsa divās daļās no augšas līdz apakšai, un zeme trīcēja, un klintis plīsa, Un kapi atvērās, un daudz svēto miesas, kas dusēja, uzcēlās no miroņiem.
Un pēc Viņa augšāmcelšanās tie izgāja no kapiem, nāca svētajā pilsētā un parādījās daudziem.
Bet virsnieks un tie, kas ar Viņu bija, sargāja Jēzu un, redzēdami zemestrīci un visu, kas notika, ļoti izbijās un sacīja: Patiesi, Viņš bija Dieva Dēls.
Bet tur bija daudz sieviešu no tālienes, kas pavadīja Jēzu no Galilejas un kalpoja Viņam.
Starp tām bija Marija Magdalēna un Marija, Jēkaba un Jāzepa māte, un Zebedeja dēlu māte.
Bet vakaram iestājoties, nāca kāds bagāts cilvēks no Arimatejas, vārdā Jāzeps, kas arī bija Jēzus māceklis.
Viņš aizgāja pie Pilāta un izlūdzās Jēzus miesas.
Tad Pilāts pavēlēja miesas atdot.
Un kad Jāzeps saņēma miesas, viņš ietina tās tīrā audeklā.
Un viņš ielika tās savā jaunajā kapā, ko bija izcirtis klintī.
Un viņš, pievēlis kapa durvīm lielu akmeni, aizgāja.
Bet tur bija Marija Magdalēna un otra Marija; viņas sēdēja iepretim kapam.
Bet otrā dienā, kas ir pēc sataisīšanās dienas, augstie priesteri un farizeji sapulcējās pie Pilāta Un sacīja: Kungs, mēs atminējāmies, ka šis viltnieks, vēl dzīvs būdams, sacīja: Pēc trim dienām es augšāmcelšos.
Tāpēc pavēli apsargāt kapu līdz trešajai dienai, ka kādreiz neatnāk Viņa mācekļi un nenozog Viņu, un nepasaka tautai: Viņš uzcēlies no miroņiem.
Tad pēdējā viltība būtu lielāka nekā pirmā.
Pilāts viņiem atbildēja: Ņemiet sardzi, ejiet un apsargājiet, kā zināt!
Un viņi aizgāja, pielika kapam sardzi un apzīmogoja akmeni.
