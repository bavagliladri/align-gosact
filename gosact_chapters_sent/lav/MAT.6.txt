Uzmaniet, lai jūs savu taisnību nedarītu cilvēku priekšā, lai viņi jūs redzētu, jo tad jūs nesaņemsiet algu no jūsu Tēva, kas ir debesīs.
Tātad, ja dosi nabagiem dāvanas, nebazūnē savā priekšā, kā to dara liekuļi sinagogās un ielās, lai cilvēki viņus cildinātu!
Patiesi es jums saku: viņi savu algu saņēmuši.
Bet kad tu dosi nabagiem dāvanas, tad lai nezina tava kreisā roka, ko dara labā.
Lai paliek tava dāvana noslēpumā; un tavs Tēvs, kas redz noslēpumus, atalgos tevi.
Un kad lūdziet Dievu, neesiet kā liekuļi, kuriem patīk sinagogās un ielu stūros stāvot, Dievu lūgt, lai cilvēki redzētu!
Patiesi, viņi savu algu saņēmuši.
Bet tu, kad lūgsi Dievu, ieej savā kambarī un, durvis aizslēdzis, pielūdz savu Tēvu slepenībā, un tavs Tēvs, kas redz slepenībā, atalgos tevi.
Lūdzot Dievu, nerunājiet daudz kā pagāni, kas domā, ka daudzo vārdu dēļ tiks uzklausīti!
Nekļūstiet viņiem līdzīgi, jo jūsu Tēvs, pirms jūs lūdziet Viņu, zina, kas jums vajadzīgs!
Lūdziet Dievu tā: Tēvs mūsu, kas esi debesīs, svētīts lai top Tavs vārds!
Lai atnāk Tava valstība!
Tavs prāts lai notiek kā debesīs, tā arī virs zemes!
Mūsu dienišķo maizi dod mums šodien!
Un piedod mums mūsu parādus, kā arī mēs piedodam saviem parādniekiem!
Un neieved mūs kārdināšanā, bet atpestī mūs no ļauna!
Amen.
Ja jūs piedosiet cilvēkiem viņu vainas, arī Debestēvs piedos jums jūsu grēkus.
Bet ja jūs nepiedosiet cilvēkiem, jūsu Tēvs nepiedos jums jūsu grēkus.
Bet kad jūs gavējat, neesiet noskumuši kā liekuļi!
Viņi pārvērš savu seju, lai cilvēki redzētu, ka viņi gavē.
Patiesi es jums saku: viņi savu algu saņēmuši.
Bet tu, kad gavē, svaidi savu galvu un nomazgā savu seju, Lai nerādītos kā gavētājs cilvēku, bet gan tava Tēva priekšā, kas ir noslēpumā!
Un tavs Tēvs, kas redz slepenībā, atalgos tevi.
Nekrājiet sev mantu virs zemes, kur rūsa un kodes bojā un kur zagļi izrok un zog!
Bet krājiet mantu debesīs, kur nedz rūsa, nedz kodes bojā un kur zagļi neizrok un nezog!
Jo kur tava manta, tur ir arī tava sirds.
Tavas miesas gaisma ir tava acs.
Ja tava acs būs vesela, tad visa tava miesa būs gaiša.
Bet ja tava acs būs ļauna, tad visa tava miesa būs tumša.
Ja nu gaisma, kas tevī, ir tumsa, cik lielai tad jābūt pašai tumsai?
Neviens nevar diviem kungiem kalpot: vai nu vienu ienīdīs un otru mīlēs, vai pie viena turēsies un otru atmetīs.
Jūs nevarat kalpot Dievam un mamonai.
Tāpēc es jums saku: nebīstieties par savu dzīvību, ko jūs ēdīsiet, nedz arī par savu miesu, ar ko ģērbsieties!
Vai dzīvība nav vairāk kā barība un miesa vairāk kā apģērbs?
Skatieties debess putnos: ne tie sēj, ne tie pļauj, ne šķūņos krauj, un jūsu Debestēvs tos uztur.
Vai jūs neesat daudz vairāk nekā viņi?
Bet kas no jums var pie sava auguma pielikt vienu olekti?
Un ko jūs raizējaties apģērba dēļ?
Skatieties lauka lilijās, kā tās aug: ne tās strādā, ne tās vērpj.
Bet es jums saku, ka pat Salomons visā savā godībā nebija tā tērpts, kā viena no tām.
Ja nu lauka zāli, kas šodien ir, bet rīt to krāsnī met, Dievs tā ģērbj, cik daudz vairāk jūs, jūs mazticīgie?
Tāpēc neraizējieties jautādami: ko mēs ēdīsim, ko dzersim vai ar ko ģērbsimies?
Jo to visu meklē pagāni.
Jo jūsu Tēvs zina, ka tā visa jums vajag.
Meklējiet tāpēc vispirms Dieva valstību un Viņa taisnību, un viss tas tiks jums dots klāt.
Tāpēc neraizējieties par rītdienu!
Rītdiena rūpēsies pati par sevi.
Katrai dienai pietiek savu rūpju.
