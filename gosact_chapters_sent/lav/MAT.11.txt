Un kad Jēzus bija beidzis mācīt savus divpadsmit mācekļus, notika, ka Viņš no šejienes aizgāja, lai mācītu un sludinātu viņu pilsētās.
Bet Jānis, dzirdēdams cietumā par Kristus darbiem, nosūtīja divus no saviem mācekļiem Un sacīja Viņam: Vai Tu esi tas, kam bija jānāk, vai lai citu gaidām?
Un Jēzus, atbildēdams viņiem, sacīja: Ejiet un ziņojiet Jānim, ko jūs dzirdējāt un redzējāt!
Akli redz, tizli staigā, spitalīgie kļūst tīri, kurli dzird, miroņi ceļas augšām, nabagiem tiek sludināts evaņģēlijs.
Un svētīgs ir tas, kas no manis neapgrēcinās.
Bet viņiem aizejot, Jēzus sāka runāt ļaudīm par Jāni: Ko jūs gājāt tuksnesī skatīt?
Vai vēja šķobītu niedri?
Bet ko jūs gājāt skatīt?
Vai mīkstās drēbēs tērptu cilvēku?
Lūk, kas tērpjas mīkstās drēbēs, tie dzīvo ķēniņu pilīs.
Bet ko jūs gājāt skatīt?
Vai pravieti?
Jā, es saku jums, un vairāk nekā pravieti.
Šis ir tas, par ko rakstīts: lūk, es sūtu savu eņģeli pirms Tava vaiga, kas sagatavos Tavu ceļu pirms Tevis.
Patiesi es jums saku: starp dzimušajiem no sievietēm neviens nav lielāks nācis par Jāni Kristītāju; bet mazākais debesvalstībā ir lielāks par viņu.
No Jāņa Kristītāja laikiem līdz šim debesvalstība cieš varu: un tie, kas varu lieto, iegūst to.
Jo visi pravieši un bauslība līdz pat Jānim pravietoja.
Un ja jūs gribat pieņemt: viņš ir Elijs, kam bija jānāk.
Kam ausis dzirdēšanai, lai dzird!
Bet kam lai es pielīdzinu šo cilti?
Viņa līdzīga bērniem, kas tirgus laukumā sēd un, kliegdami sev līdzīgajiem, Saka: Mēs jums spēlējām, bet jūs nedejojāt; mēs jums dziedājām raudu dziesmas, bet jūs neraudājāt.
Jo atnāca Jānis: ne ēda, ne dzēra, bet tie saka, ka viņā ļaunais gars.
Atnāca Cilvēka Dēls; Viņš ēd un dzer, un tie saka: lūk, cilvēks, kas rijējs un dzērājs, muitnieku un grēcinieku draugs!
Un to bērni attaisnoja viņu gudrību.
Tad Viņš sāka pārmest tām pilsētām, kurās bija darīti daudzi brīnumi, ka tās neatgriežas no grēkiem.
Bēdas tev, Horacina!
Bēdas tev, Betsaida!
Jo, ja Tirā un Sidonā būtu notikuši tie brīnumi, kas tika darīti jūsos, viņi sen jau maisos un pelnos nožēlotu grēkus.
Bet es jums saku: Tirai un Sidonai tiesas dienā tiks vieglāk piedots nekā jums.
Un tu, Kafarnauma, vai tu pacelsies līdz debesīm?
Līdz pat ellei tu nokritīsi, jo, ja Sodomā būtu darīti tie brīnumi, kas notika tevī, tā noteikti paliktu līdz šai dienai.
Tomēr es jums saku: Sodomas zemei tiesas dienā būs vieglāk nekā tev.
Tanī laikā Jēzus atbildēdams sacīja: Es godinu Tevi, Tēvs, debess un zemes Kungs, ka Tu noslēpi to mācītiem un gudriem, bet atklāji to mazajiem.
Jā, Tēvs, jo tas Tev tā labpatika.
Mans Tēvs man visu atdevis.
Un neviens nepazīst Dēlu kā tikai Tēvs; un neviens nepazīst Tēvu kā tikai Dēls, un kam Dēls grib to atklāt.
Nāciet pie manis visi, kas pūlaties un esat apgrūtināti!
Es jūs atspirdzināšu.
Ņemiet manu jūgu uz sevis un mācieties no manis, jo es esmu lēnprātīgs un pazemīgu sirdi; un jūs atradīsiet mieru savām dvēselēm.
Jo mans jūgs ir tīkams, un mana nasta viegla.
