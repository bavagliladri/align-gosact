Lai jūsu sirdis nebīstas!
Ticiet Dievam un ticiet man!
Mana Tēva namā daudz mājokļu.
Ja tas tā nebūtu, es jums pateiktu.
Es eju jums sataisīt vietu.
Un kad es aiziešu un jums vietu sataisīšu, es atkal atnākšu un paņemšu jūs pie sevis, lai arī jūs tur būtu, kur es esmu.
Un kur es eju, jūs zināt, un ceļu zināt.
Toms sacīja Viņam: Kungs, mēs nezinām, kurp Tu ej, un kā mēs varam ceļu zināt?
Jēzus viņam sacīja: Es esmu ceļš, patiesība un dzīvība; neviens nenāk pie Tēva, kā vien caur mani.
Ja jūs mani pazītu, jūs pazītu arī manu Tēvu.
Bet no šī brīža jūs Viņu pazīsiet un esat Viņu redzējuši.
Filips sacīja Viņam: Kungs, rādi mums Tēvu un mums pietiek.
Jēzus sacīja viņam: Es esmu tik ilgi pie jums, bet jūs neesat mani pazinuši?
Filip, kas mani redz, redz arī Tēvu!
Kā tu saki: rādi mums Tēvu?
Vai jūs neticat, ka es Tēvā, un Tēvs manī?
Vārdus, kurus es jums runāju, es nerunāju no sevis, bet Tēvs, kas manī atrodas, Viņš dara darbus.
Vai jūs neticat, ka es Tēvā un Tēvs manī?
Ja nē, tad ticiet pašu darbu dēļ.
Patiesi, patiesi es jums saku: kas uz mani tic, tas darīs tos darbus, ko es daru, un vēl lielākus par tiem darīs, jo es aizeju pie Tēva.
Un visu, ko jūs lūgsiet no Tēva manā vārdā, to es darīšu, lai Tēvs tiktu pagodināts Dēlā.
Ja jūs ko lūgsiet man manā vārdā, to es darīšu.
Ja jūs mani mīlat, izpildiet manus baušļus!
Un es lūgšu Tēvu, un Viņš dos jums citu Iepriecinātāju, lai Tas paliktu pie jums mūžīgi, Patiesības Garu, ko pasaule nevar saņemt, tāpēc ka tā neredz Viņu un nepazīst Viņu; bet jūs Viņu pazīstiet, jo Viņš paliks pie jums un jūsos mājos.
Es neatstāšu jūs bāreņos, es nākšu pie jums.
Vēl neilgi, un pasaule mani vairs neredzēs.
Bet jūs redzēsiet mani, jo es dzīvoju, un jūs dzīvosiet.
Tanī dienā jūs atzīsiet, ka es savā Tēvā un jūs manī, un es jūsos.
Kam ir mani baušļi un viņš tos pilda, tas mani mīl.
Bet, kas mani mīl, to mīlēs mans Tēvs; un es mīlēšu viņu un sevi atklāšu tam.
Jūda, ne Iskariots, sacīja Viņam: Kungs, kas noticis, ka Tu gribi mums sevi atklāt, bet ne pasaulei?
Jēzus atbildēja viņam, sacīdams: Ja kas mani mīl, tas manus vārdus pildīs, un mans Tēvs viņu mīlēs, un mēs nāksim pie tā un ņemsim mājvietu viņā Kas mani nemīl, tas manus vārdus nepilda.
Un vārdi, ko jūs dzirdat, nav mani, bet Tēva, kas mani sūtījis.
To es jums sacīju, atrazdamies pie jums.
Bet Iepriecinātājs Svētais Gars, ko Tēvs sūtīs manā vārdā, jums visu iemācīs un atgādinās jums visu, ko es jums sacīju.
Mieru es jums atstāju.
Savu mieru es jums dodu; ne tā, kā pasaule dod, es jums dodu, lai jūsu sirdis neuztraucas un nebīstas.
Jūs dzirdējāt, ko es jums sacīju: Es aizeju no jums un atkal atnākšu.
Ja jūs mani mīlētu, jūs priecātos, ka es aizeju pie Tēva, jo Tēvs ir lielāks nekā es.
Un tagad es jums to sacīju, pirms tas notiek, lai jūs, kad tas notiks, ticētu.
Es daudz ar jums vairs nerunāšu, jo nāk šīs pasaules valdnieks, bet tam nav nekā ar mani.
Bet tā es daru, kā man Tēvs pavēlējis, lai pasaule zinātu, ka es Tēvu mīlu.
Celieties, iesim no šejienes!
