Un Jēzus atbildēja un atkal runāja viņiem līdzībās, sacīdams: Debesvalstība pielīdzināma cilvēkam, ķēniņam, kas savam dēlam sarīkoja kāzas.
Un viņš izsūtīja savus kalpus aicināt ielūgtos kāzās, bet tie negribēja nākt.
Viņš atkal sūtīja citus kalpus un teica: Sakiet ielūgtajiem: lūk, es esmu savu mielastu sagatavojis, mani vērši un barotie lopi ir nokauti, un viss sagatavots, nāciet kāzās!
Bet viņi, neievērodami to, aizgāja cits uz savu saimniecību, bet cits  savā tirdzniecībā.
Bet pārējie satvēra viņa kalpus, nonicināja tos un nonāvēja.
Bet, kad ķēniņš to dzirdēja, viņš sadusmojās, un nosūtījis savu karaspēku, nonāvēja šos slepkavas un nodedzināja viņu pilsētu.
Tad viņš sacīja saviem kalpiem: Kāzas gan sarīkotas, bet tie, kas bija aicināti, nebija cienīgi.
Tāpēc izejiet krustceļos un aiciniet kāzās, ko vien atradīsiet!
Un viņa kalpi izgāja uz lielceļiem un saaicināja visus, kādus atrada: ļaunus un labus; un kāzu nams pildījās viesiem.
Bet ķēniņš ienāca aplūkot viesus un ieraudzīja cilvēku, kas nebija tērpies kāzu drānās.
Un viņš sacīja tam: Draugs, kā tu šeit ienāci, nebūdams kāzu drānās?
Bet tas cieta klusu.
Tad ķēniņš sacīja kalpiem: Sasieniet viņam rokas un kājas, metiet viņu ārējā tumsā!
Tur būs raudāšana un zobu griešana.
Jo aicināto ir daudz, bet maz izredzēto.
Tad farizeji aizgāja un apspriedās, kā notvert Viņu vārdos.
Un tie sūtīja savus mācekļus ar herodiešiem pie Viņa, sacīdami: Mācītāj, mēs zinām, ka Tu esi patiess, ka Tu Dieva ceļu patiesībā māci un ka Tu neraugies ne uz ko, jo Tu neskaties uz cilvēka personu.
Tāpēc saki mums: kā Tev šķiet?
Vai atļauts ķeizaram maksāt nodokļus, vai nē?
Bet Jēzus, pazīdams viņu viltību, sacīja: Kāpēc jūs, liekuļi, mani kārdināt?
Parādiet man nodevu naudu!
Un tie atnesa Viņam dēnāriju.
Un Jēzus sacīja viņiem: Kā šis attēls un uzraksts?
Viņi sacīja: Ķeizara!
Tad Viņš tiem sacīja: Tad atdodiet ķeizaram, kas ķeizaram pieder, un Dievam, kas Dievam pieder!
Un kad viņi to dzirdēja, tie brīnījās, atstāja Viņu un aizgāja.
Tanī dienā atnāca pie Viņa saduceji, kas māca, ka augšāmcelšanās neesot, un jautāja Viņam, Sacīdami: Mācītāj, Mozus teicis: ja kas nomirst bez bērniem, tad lai viņa brālis precē tā sievu un rada savam brālim pēcnācējus!
Bet bija pie mums septiņi brāļi; pirmais apprecēja sievu un nomira; un tā kā tam nebija bērnu, viņš atstāja savu sievu savam brālim.
Tāpat otrs un trešais līdz pat septītajam.
Un beidzot pēc viņiem visiem nomira arī sieva.
Tad kuram no septiņiem šī sieva piederēs pēc augšāmcelšanās, jo viņa visiem piederējusi?
Bet Jēzus atbildēja un sacīja viņiem: Jūs maldāties, nesaprazdami Rakstus, nedz arī Dieva spēku.
Jo pēc augšāmcelšanās ne precējas, ne tiek precēti, bet visi būs kā Dieva eņģeļi debesīs.
Bet vai jūs neesat lasījuši par miroņu augšāmcelšanos, ko Dievs teicis, kas jums saka: Es esmu Ābrahama Dievs un Īzāka Dievs, un Jēkaba Dievs.
Dievs nav mirušo, bet dzīvo Dievs.
Un ļaudis, to dzirdēdami, brīnījās par Viņa mācību.
Bet kad farizeji izdzirda, ka Viņš saducejiem muti aizdarījis, tie sapulcējās kopā.
Un viens no tiem, bauslības mācītājs, kārdinādams Viņu, jautāja: Mācītāj, kurš lielākais bauslis likumā?
Jēzus sacīja viņam: Mīli Dievu savu Kungu no visas savas sirds, no visas savas dvēseles un no visa sava prāta!
Šis ir lielākais un pirmais bauslis!
Bet otrs tam līdzīgs: mīli savu tuvāko kā sevi pašu!
Šajos divos baušļos ietverta visa bauslība un pravieši.
Bet kad farizeji bija sanākuši, Jēzus jautāja viņiem, Sacīdams: Kā jums šķiet, kas ir Kristus?
Kā dēls Viņš ir?
Viņi atbildēja: Dāvida.
Viņš sacīja tiem: Kā tad Dāvids garā sauc Viņu par Kungu, sacīdams tā: Kungs sacīja manam Kungam: Sēdies pie manas labās rokas, iekams es lieku Tavus ienaidniekus par paklāju Tavām kājām.
Bet ja Dāvids sauc Viņu par Kungu, kā tad Viņš ir tā dēls?
Un neviens nevarēja Viņam ne vārda atbildēt; un no šīs dienas neviens neuzdrošinājās Viņam vairs jautāt.
