Un Viņš, iegājis Jērikā, gāja tai cauri.
Un, lūk, kāds cilvēks, vārdā Zahejs, kas bija muitnieku priekšnieks un bagāts, Meklēja Jēzu redzēt, kas Viņš ir, un nevarēja ļaužu dēļ, jo bija mazs augumā.
Un tas, paskrējis uz priekšu, uzkāpa vīģes kokā, lai Viņu redzētu, jo tur Viņam bija jāiet garām.
Un kad Jēzus atnāca tai vietā, Viņš, uz augšu paskatījies, ieraudzīja to un sacīja viņam: Zahej, kāp steigšus zemē, jo šodien man jāpaliek tavā namā!
Un tas steigšus nokāpa un uzņēma Viņu ar prieku.
To redzot, visi kurnēja, sacīdami, ka Viņš apmeties pie grēcīga cilvēka.
Bet Zahejs piecēlies sacīja Kungam: Lūk, Kungs, pusi no savas mantas es atdodu nabagiem; un es atdošu četrkārtīgi, ja es kādam to būtu nokrāpis.
Jēzus sacīja viņam: Šodien šim namam notikusi pestīšana, jo arī šis ir Ābrahama dēls.
Jo Cilvēka Dēls nācis meklēt un pestīt to, kas bija zudis.
Tiem klausoties, Viņš turpināja un sacīja līdzību, jo Viņš bija tuvu Jeruzalemei; un tie domāja, ka Dieva valstība tūliņ parādīsies.
Viņš sacīja: Kāds dižciltīgs cilvēks aizgāja tālās zemēs, lai iegūtu sev valsti un atgrieztos atpakaļ.
Un viņš, pasaucis savus desmit kalpus, deva tiem desmit minas un sacīja viņiem: Tirgojieties, kamēr es pārnākšu!
Bet viņa pilsoņi ienīda to; un tie sūtīja sūtņus viņam pakaļ un sacīja: Mēs nevēlamies, ka šis valdītu pār mums.
Un notika, ka viņš, valsti ieguvis, atgriezās atpakaļ un lika pasaukt kalpus, kuriem viņš bija devis naudu, lai uzzinātu, cik katrs ietirgojis.
Tad nāca pirmais un sacīja: Kungs, tava mina nopelnīja desmit minas.
Viņš tam sacīja: Pareizi, labais kalps, tu biji uzticams mazās lietās; tu valdīsi pār desmit pilsētām.
Un otrs atnāca un sacīja: Kungs, tava mina nopelnīja piecas minas.
Un viņš tam sacīja: Arī tu valdi pār piecām pilsētām.
Un vēl cits nāca un sacīja: Kungs, še ir tava mina.
Es to biju noglabājis sviedrautā.
Jo es baidījos tevis, tāpēc ka tu esi bargs cilvēks: tu ņem, ko neesi nolicis, un pļauj, ko neesi sējis.
Viņš sacīja tam: Nekrietnais kalps, ar tavu muti es tevi tiesāju.
Tu zināji, ka esmu bargs cilvēks, kas ņem, ko nav nolicis, un pļauj, ko nav sējis.
Un kāpēc tu neatdevi manu naudu maiņgaldā, lai es pārnācis atprasītu to ar augļiem!
Un klātesošiem viņš teica: Atņemiet viņam minu un dodiet tam, kam desmit minas!
Un tie sacīja viņam: Kungs, viņam jau desmit minas!
Bet es jums saku: katram, kam ir, tiks dots, lai viņam būtu pārpilnība; bet no tā, kam nav, tiks ņemts arī tas, kas viņam ir.
(Mt.13,12; 25,29; Mk.4,25)
Bet tos manus ienaidniekus, kas negribēja, lai es pār viņiem valdītu, atvediet šurp un nogaliniet manā priekšā!
Un to teicis, Viņš, iedams uz Jeruzalemi, turpināja ceļu.
Un notika, kad Viņš tuvojās Betfāgai un Betānijai pie kalna, kas saucas Olīvkalns, ka Viņš sūtīja divus savus mācekļus, Sacīdams: Ejiet uz miestu, kas jūsu priekšā!
Un jūs ieiedami atradīsiet piesietu ēzeļa mātes kumeļu, uz kura vēl neviens cilvēks nav sēdējis; atraisiet to un atvediet!
Un ja kāds jūs jautās, kāpēc jūs to atraisāt, tad sakiet viņam tā: Kungs vēlas tā pakalpojumu.
Un tie, kas bija sūtīti, aizgāja un atrada kumeļu stāvam, kā viņš tiem bija sacījis.
Bet kad viņi raisīja kumeļu vaļā, tā īpašnieki sacīja tiem: Kāpēc jūs atraisāt kumeļu?
Un viņi atbildēja: Kungam to vajag.
Un viņi atveda to pie Jēzus.
Un viņi, savas drēbes kumeļam uzklājuši, uzsēdināja Jēzu.
Bet, Viņam jājot, tie izklāja savas drēbes ceļā.
Un kad Viņš jau tuvojās Olīvkalna nogāzei, viss mācekļu pulks sāka priecīgi skaļā balsī godināt Dievu par visiem brīnumiem, ko viņi bija redzējuši, Sacīdami: Svētīgs, Ķēniņš, kas nāk Kunga vārdā!
Miers debesīs un gods augstībā!
Un daži farizeji ļaužu pulkā sacīja Viņam: Mācītāj, apsauc savus mācekļus!
Viņš tiem sacīja: Es jums saku: ja viņi klusētu, kliegtu akmeņi.
Un Viņš, pienācis tuvāk un uzlūkodams pilsētu, raudāja par to, sacīdams: Kaut jel arī tu atzītu un pat šinī tavā dienā, kas pie tava miera vajadzīgs!
Bet tagad tas apslēpts tavām acīm: Jo nāks dienas pār tevi, kad tavi ienaidnieki aplenks tevi vaļņiem; un tie ielenks tevi un spiedīs tevi no visām pusēm; Un viņi nospiedīs tevi zemē un tavus bērnus, kas tevī ir, un neatstās tevī akmeni uz akmens, tāpēc ka tu neatzini savas piemeklēšanas dienu.
Un Viņš, iegājis svētnīcā, sāka dzīt ārā tos, kas tanī pārdeva un pirka, Sacīdams viņiem: Ir rakstīts: mans nams ir lūgšanas nams, bet jūs esat padarījuši to par slepkavu bedri.
(Is.56,7; Jer.7,11)
Un viņš katru dienu mācīja svētnīcā.
Bet augstie priesteri un rakstu mācītāji, un tautas priekšnieki meklēja Viņu nonāvēt; Un tie neizprata, ko Viņam darīt, jo visa tauta neatlaidīgi klausījās Viņā.
