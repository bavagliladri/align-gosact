Un pēc sešām dienām Jēzus ņēma Pēteri un Jēkabu, un tā brāli Jāni un uzveda viņus savrup augstā kalnā, Un tika apskaidrots viņu priekšā.
Un Viņa seja mirdzēja kā saule, bet Viņa drēbes kļuva baltas kā sniegs.
Un, lūk, viņiem parādījās Mozus un Elijs un runāja ar Viņu.
Bet Pēteris atbildēdams sacīja Jēzum: Kungs, labi mums šeit būt!
Ja vēlies, mēs taisīsim šeit trīs teltis: vienu Tev, vienu Mozum un vienu Elijam.
Viņam vēl runājot, lūk, spoža padebess tos apēnoja.
Un, lūk, balss padebesī sacīja: Šis ir mans mīļais Dēls, kas man labpatīk.
Viņu jūs klausiet!
Kad mācekļi to dzirdēja, viņi krita uz sava vaiga un ļoti izbijās.
Bet Jēzus piegāja un pieskārās viņiem, un sacīja tiem: Celieties un nebīstieties!
Bet viņi, pacēluši savas acis, neviena neredzēja, kā vien tikai Jēzu.
Un viņiem, no kalna nokāpjot, Jēzus pavēlēja, sacīdams: Nevienam nesakiet par šo pārādību, iekams Cilvēka Dēls nebūs uzcēlies no miroņiem!
Un mācekļi Viņam jautāja, sacīdami: Ko tad rakstu mācītāji saka, ka vispirms jānāk Elijam?
Bet Viņš tiem atbildēja, sacīdams: Elijs gan nāks un visu sataisīs.
Bet es jums saku, ka Elijs jau atnāca, un viņi to neatzina, bet darīja ar to visu, ko gribēja.
Tā arī Cilvēka Dēls cietīs no viņiem.
Tad mācekļi saprata, ka Viņš runāja tiem par Jāni Kristītāju.
Un kad Viņš atnāca pie ļaudīm, pienāca pie Viņa kāds cilvēks un, Viņa priekšā ceļos nometies, sacīja: Kungs, apžēlojies par manu dēlu, jo viņš ir mēnessērdzīgs un tam ļoti jācieš, jo viņš bieži krīt ugunī un bieži ūdenī.
Un es viņu atvedu pie Taviem mācekļiem, bet tie nespēja viņu izdziedināt.
Bet Jēzus atbildēja un sacīja: Tu neticīgā un negodīgā cilts, cik ilgi es vēl būšu ar jums?
Cik ilgi vēl cietīšu jūs?
Atvediet viņu šeit pie manis!
Un Jēzus norāja viņu, un ļaunais gars izgāja no tā; un no tās stundas zēns kļuva vesels.
Tad mācekļi vieni piegāja pie Jēzus un jautāja: Kāpēc mēs nevarējām to izdzīt?
Jēzus atbildēja viņiem: Jūsu neticības dēļ.
Patiesi es jums saku: ja jūsu ticība būs kā sinepju graudiņš un jūs pateiksiet šim kalnam: pārcelies no šejienes uz turieni, tad tas pārcelsies, un nekas nebūs jums neiespējams.
Bet kad viņi uzturējās Galilejā, Jēzus sacīja tiem: Cilvēka Dēls tiks nodots cilvēku rokās, Un tie Viņu nonavēs, un trešajā dienā Viņš augšāmcelsies.
Un viņi ļoti noskuma.
Un kad viņi nonāca Kafarnaumā, dubultdrahmas ņēmēji piegāja pie Pētera un sacīja viņam: Vai jūsu Mācītājs dubultdrahmu nemaksā?
Viņš atbildēja: Jā gan!
Un kad viņš iegāja namā, to sastapa Jēzus un sacīja: Sīman, kā tev šķiet?
No kā zemes ķēniņi ņem muitu un nodokli?
Vai no saviem dēliem, vai svešiniekiem?
Bet viņš atbildēja: No svešiniekiem.
Jēzus sacīja viņam: Tātad dēli brīvi.
Bet lai mēs viņus neievestu apgrēcībā, ej uz jūru, iemet makšķeri un to zivi, kura pirmā pieķersies, izvelc; un tu, atdarījis tās muti, atradīsi stateru; ņem to un dod viņiem par mani un sevi!
