Un pēc tam notika, ka Viņš apstaigāja pilsētas un miestus, mācīdams un sludinādams Dieva valstību, un tie divpadsmit bija ar Viņu, Un arī dažas sievietes, kuras Viņš bija izdziedinājis no ļaunajiem gariem un slimībām: Marija, saukta Magdalēna, no kuras bija izgājuši septiņi ļaunie gari, Un Joanna, Heroda nama pārvaldnieka Kūzas sieva, un Zuzanna, un daudzas citas, kas ar savu rocību kalpoja Viņam.
Bet kad sanāca daudz ļaužu un no visām pilsētām steidzās pie Viņa, tad Viņš runāja līdzībā: Izgāja sējējs savu sēklu sēt; un sējot cita krita ceļmalā, un to samina, un debess putni to apēda.
Cita krita uz klints un uzdīgusi nokalta, jo tai nebija mitruma.
Un cita krita starp ēkšķiem, un ērkšķi, kopā augot, nomāca to.
Un cita krita labā zemē un uzdīgusi deva simtkārtīgus augļus.
To sacījis, Viņš sauca: Kam ausis dzirdēšanai, lai dzird!
Bet Viņa mācekļi jautāja, ko šī līdzība nozīmē?
Viņš tiem sacīja: Jums dota Dieva valstības noslēpumu saprašana, bet citiem līdzībās, tā ka redzēdami neredz un dzirdēdami nesaprot.
Bet šī līdzība ir: sēkla ir Dieva vārds.
Bet kas ceļmalā, ir tie, kas dzird; pēc tam nāk velns un aiznes vārdu no viņu sirdīm, lai tie neticētu un netiktu pestīti.
Un kas uz klints, ir tie, kas dzirdēdami vārdu, priekā uzņem to, bet tiem nav saknes; kādu laiku viņi tic, bet kārdināšanas brīdī tie atkrīt.
Bet kas krita ērkšķos, ir tie, kas dzird, bet, viņiem aizejot, gan rūpes, gan bagātība un dzīves bauda nomāc to; un viņi nenes augļus.
Bet kas labajā zemē, ir tie, kas, vārdu dzirdējuši, patur to labajā un dziļajā sirdī; un viņi nes augļus pacietībā.
Bet neviens, aizdedzinājis sveci, to neapsedz ar trauku, nedz liek zem gultas, bet liek svečturī, lai ienācēji redzētu gaismu.
Jo nav nekā noslēpta, kas netiktu atklāts, un nekā paslēpta, kas nekļūs zināms un nenāks atklātībā.
Tāpēc ievērojiet, ko jūs klausāties!
Jo kam ir, tam tiks dots; un kam nav, no tā tiks atņemts arī tas, kas tam šķietami ir.
Bet atnāca pie Viņa māte un Viņa brāļi un daudzo ļaužu dēļ nevarēja Viņam tikt klāt.
Un Viņam tika ziņots: Tava māte un Tavi brāļi stāv ārā un grib Tevi redzēt.
Viņš atbildēja tiem, sacīdams: Mana māte un mani brāļi ir tie, kas Dieva vārdu klausās un izpilda.
Bet kādā dienā notika, ka Viņš un Viņa mācekļi iekāpa laivā; un Viņš tiem sacīja: Pārcelsimies pāri ezeram!
Un viņi cēlās pāri.
Un, tiem pārceļoties, Viņš aizmiga.
Un pāri ezeram sacēlās brāzmaini vēji, un viņus aplēja, un tie bija briesmās.
Bet piegājuši, tie modināja Viņu, sacīdami: Mācītāj, mēs ejam bojā!
Un Viņš uzcēlies apsauca vēju un ūdens viļņošanu, un tie norima, un tapa klusums.
Tad Viņš tiem sacīja: Kur jūsu ticība?
Un viņi bailēs un izbrīnā viens otram sacīja: Kā šķiet, kas Viņš ir, ka Viņš pavēl vējiem un jūrai, un tie Viņam paklausa?
Un viņi pārcēlās uz geraziešu apgabalu, kas iepretim Galilejai.
Un, kad Viņš izkāpa krastā, Viņu sastapa kāds vīrs, kas jau ilgāku laiku bija ļaunā gara apsēsts.
Drēbes viņš nevalkāja un arī mājās nedzīvoja, bet kapenēs.
Viņš, ieraudzījis Jēzu, krita Viņa priekšā, un, skaļā balsī kliegdams, sacīja: Kas man ar Tevi, Jēzu, visaugstākā Dieva Dēls?
Es Tevi lūdzu, nemoci mani!
Un Viņš pavēlēja nešķīstajam garam iziet no šī cilvēka, jo jau ilgu laiku viņš mocīja to.
Un viņu saistīja važās un dzelžos, lai sargātu viņu.
Bet viņš sarāva važas, un ļaunais gars to dzina tuksnesī.
Bet Jēzus viņam jautāja, sacīdams: Kāds ir tavs vārds?
Un viņš atbildēja: Leģions, jo daudzi ļaunie gari bija viņā iegājuši.
Un tie lūdza Viņu, lai Viņš nepavēl tiem iet bezdibenī.
Bet tur bija liels cūku bars, kas ganījās kalnā; un tie lūdza Viņu, lai atļauj ieiet tanīs.
Un Viņš tiem atļāva.
Tad ļaunie gari, izgājuši no cilvēka, iegāja cūkās; un ganāmais pulks no kraujas strauji metās ezerā un noslīka.
Kad gani redzēja notikušo, viņi aizskrēja un izstāstīja par to pilsētā un ciemos.
Un viņi izgāja skatīt notikušo, un, atnākuši pie Jēzus, atrada cilvēku, no kura bija izgājuši ļaunie gari, apģērbtu un pilnā prātā sēžam pie Viņa kājām, un tie izbijās.
Bet tie, kas redzēja, stāstīja viņiem, kā tas no leģiona izdziedināts.
Un viss geraziešu apgabala iedzīvotāju vairākums lūdza Viņu aiziet no tiem, jo viņus bija pārņēmušas lielas bailes.
Bet Viņš, iekāpis laivā, atgriezās atpakaļ.
Un vīrs, no kura ļaunie gari bija izgājuši, lūdza Viņu, lai atļauj palikt pie Viņa; bet Jēzus atlaida to, sacīdams: Atgriezies savās mājās un stāsti, ko Dievs tev lielu darījis!
Un viņš gāja, sludinādams visā pilsētā, ko lielu Jēzus viņam darījis.
Bet notika, kad Jēzus atgriezās, ka ļaudis saņēma Viņu, jo visi Viņu gaidīja.
Un, lūk, tur atnāca cilvēks, vārdā Jairs, kas bija sinagogas priekšnieks; un tas, nokritis pie Jēzus kājām, lūdza Viņu ienākt tā namā, Jo viņam bija vienīgā meitiņa ap divpadsmit gadu, un viņa bija pie miršanas.
Un notika, ka, Viņam ejot, ļaudis drūzmējās ap Viņu.
Un kāda sieviete, kura divpadsmit gadus cieta no asins tecēšanas un ārstiem bija atdevusi visu savu mantu, bet neviens nespēja to izārstēt, No mugurpuses piegājusi, pieskārās Viņa drēbju šuvei, un tūliņ asins tecēšana apstājās.
Un Jēzus sacīja: Kas man pieskārās?
Bet kad visi liedzās, Pēteris un tie, kas ar Viņu bija, sacīja: Mācītāj, ļaudis drūzmējas un Tevi spiež, un Tu saki: kas man pieskārās?
Un Jēzus sacīja: Man kāds pieskārās, jo es jutu, ka spēks iziet no manis.
Bet sieviete, redzēdama, ka viņa nav palikusi nemanīta, trīcēdama piegāja un krita pie Viņa kājām, un visas tautas priekšā norādīja, kāda iemesla dēļ Viņam pieskārusies un ka tūdaļ kļuvusi vesela.
Bet viņš tai sacīja: Meit, tava ticība tevi glābusi, ej mierā!
Viņam vēl runājot, nāca kāds pie sinagogas vecākā un sacīja viņam: Tava meitiņa mirusi, neapgrūtini Viņu!
Bet Jēzus, dzirdējis šos vārdus, sacīja meitiņas tēvam: Nebīsties, tikai tici, un viņa tiks glābta!
Un Viņš, namā ieejot, neatļāva nevienam līdzi nākt, kā vien Pēterim un Jēkabam, un Jānim, un meitiņas tēvam, un mātei.
Bet visi raudāja un apraudāja viņu.
Bet Viņš sacīja: Neraudiet, meitene nav mirusi, bet guļ.
Un tie izsmēja Viņu, zinādami to, ka tā mirusi.
Bet Viņš ņēma to aiz rokas un sauca, sacīdams: Meitiņ, celies augšām!
Un viņas gars atgriezās; un viņa tūdaļ uzcēlās.
Un Viņš lika dot tai ēst.
Un viņas vecāki brīnījās; un Viņš tiem pavēlēja nesacīt nevienam par notikušo.
