Un Viņš, kad tie tuvojās Jeruzalemei un Betānijai pie Olīvkalna, sūtīja divus no saviem mācekļiem Un sacīja viņiem: Ejiet miestā, kas jūsu priekšā!
Un jūs, ieiedami tur, tūdaļ atradīsiet piesietu kumeļu, uz kura vēl neviens cilvēks līdz šim nav sēdējis; atraisiet to un atvediet!
Un ja kāds jums sacīs, ko jūs darāt, tad sakiet, ka Kungam tā vajag!
Un tūdaļ viņš to atlaidīs šurp.
Un nogājuši viņi atrada kumeļu, piesietu ārā pie durvīm uz ceļa; un viņi atraisīja to.
Un daži, kas tur stāvēja, sacīja viņiem: Ko jūs darāt, atraisīdami kumeļu?
Viņi tiem sacīja, kā Jēzus bija pavēlējis; un tie viņus atlaida.
Un viņi atveda kumeļu pie Jēzus un uzlika tam savas drēbes; un Viņš sēdās tanī.
Bet daudzi izklāja savas drēbes ceļā; bet citi cirta zarus no kokiem un klāja tos ceļā; Un tie, kas gāja priekšā, un tie, kas sekoja, kliedza, sacīdami: Hozanna!
Slavēts, kas nāk Kunga vārdā!
Slavēta lai ir mūsu tēva Dāvida valstība, kas nāk!
Hozanna augstībā!
Un Viņš iegāja Jeruzalemē, dievnamā; un Viņš, visu apskatījis, vakara stundai jau iestājoties, ar tiem divpadsmit izgāja uz Betāniju.
Un otrā dienā, kad tie izgāja no Betānijas,Viņš bija izsalcis.
Un Viņš, ieraudzījis tālienē vīģes koku, kam bija lapas, gāja, vai tanī ko neatrastu; un Viņš, piegājis pie tā, neatrada nekā, kā tikai lapas, jo vēl nebija vīģu laiks.
Un Viņš ierunājās un sacīja tam: Lai ne mūžam neviens no tevis augļus neēd!
Un Viņa mācekļi to dzirdēja.
Un viņi iegāja Jeruzalemē.
Un Viņš, iegājis dievnamā, sāka dzīt ārā tos, kas pārdeva un pirka svētnīcā; un Viņš apgāza naudas mainītāju galdus un baložu pārdevēju solus.
Un Viņš neļāva, lai kāds nestu kādu trauku caur svētnīcu.
Un Viņš mācīja, sacīdams tiem: Vai nav rakstīts: manu namu sauks par lūgšanas namu visām tautām?
Bet jūs to esat padarījuši par slepkavu bedri.
To dzirdot, augstie priesteri un rakstu mācītāji meklēja, kā Viņu nonāvēt, bet baidījās Viņa, jo viss ļaužu pulks brīnījās par Viņa mācību.
Un Viņš, vakaram metoties, izgāja no pilsētas.
Un no rīta, garām iedami, tie redzēja vīģes koku nokaltušu līdz saknēm.
Un Pēteris atminējies sacīja Viņam: Mācītāj, lūk, vīģes koks, kuru Tu nolādēji, ir nokaltis.
Un Jēzus atbildēja un sacīja viņam: Ticiet Dievam!
Patiesi es jums saku: ja kas sacīs šim kalnam: celies un meties jūrā, un nešaubīsies savā sirdī, bet ticēs, ka tas notiks, ko viņš saka, tad tas viņam tā notiks.
Tāpēc es jums saku: visu, ko jūs, Dievu lūgdami, lūgsiet, ticiet, ka jūs saņemsiet; un tas jums notiks.
Un piedodiet, kad jūs stāvat, Dievu lūgdami, ja jums kas ir pret citu, lai arī jūsu Tēvs, kas ir debesīs, piedotu jums jūsu grēkus.
Un viņi atkal atnāca Jeruzalemē.
Un Viņam svētnīcā staigājot, augstie priesteri un rakstu mācītāji, un vecākie pienāca pie Viņa Un sacīja Viņam: Kā varā Tu šo dari?
Un kas Tev šo varu devis, lai Tu to darītu?
Bet Jēzus atbildēja un sacīja viņiem: Es arī jautāšu jums vienu vārdu, un jūs atbildiet man!
Un tad es jums pateikšu, kā varā es to daru.
Atbildiet man: vai Jāņa kristība bija no debesīm, vai no cilvēkiem?
Bet viņi savā starpā pārdomāja un sacīja: Ja mēs teiksim: no debesīm, Viņš mums sacīs, kāpēc tad mēs neticējām viņam?
Ja mēs sacīsim: no cilvēkiem, mums jābaidās no tautas, jo visi par Jāni domāja, ka viņš patiesi ir pravietis.
Un viņi atbildēja un sacīja Jēzum: Mēs nezinām.
Un Jēzus atbildēja un sacīja viņiem: Arī es jums neteikšu, kā varā es to daru.
