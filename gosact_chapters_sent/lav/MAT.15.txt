Tad rakstu mācītāji un farizeji no Jeruzalemes nāca pie Viņa un sacīja: Kāpēc Tavi mācekļi pārkāpj senču ieražas?
Viņi nemazgā rokas pirms maizes ēšanas.
Bet Viņš tiem atbildēja un sacīja: Kāpēc jūs pārkāpjat Dieva bausli savu ieražu labad?
Jo Dievs sacīja: Godā tēvu un māti, un kas tēvu vai māti nievā, tam būs mirt!
Bet jūs sakāt: kas tēvam un mātei saka: kas tev no manis par labu pienākas, lai ir upura dāvana, Un tam vairs nav jāgodina savs tēvs un sava māte.
Un jūs apejat Dieva bausli savu ieražu dēļ.
Jūs, liekuļi!
Isajs ir labi pravietojis par jums, sacīdams: Šī tauta godina mani ar lūpām, bet viņu sirdis ir tālu no manis.
Bez pamata viņi mani godina, jo tie sludina cilvēku mācības un likumus.
Un Viņš, sasaucis pie sevis ļaudis, tiem sacīja: Klausieties un iegaumējiet: Ne tas, kas mutē ieiet, sagāna cilvēku, bet tas, kas no mutes iziet, sagāna cilvēku.
Tad Viņa mācekļi pienākuši sacīja Viņam: Vai zini, ka farizeji, izdzirduši šos vārdus, krita apgrēcībā?
Bet Viņš atbildēja un sacīja: Visi stādi, ko mans Debestēvs nav stādījis, tiks ar saknēm izrauti.
Atstājiet tos!
Viņi ir akli un aklo vadoņi.
Bet kad aklais aklo vada, abi iekrīt bedrē.
Bet Pēteris atbildēja un sacīja Viņam: Paskaidro mums šo līdzību!
Un Viņš sacīja: Vai arī jūs vēl neizprotat?
Vai nesaprotat, ka viss, kas mutē ieiet, noiet vēderā un tiek izmests laukā?
Bet kas no mutes iziet, tas nāk no sirds, un tas sagāna cilvēku.
Jo no sirds iziet ļaunas domas, slepkavība, laulības pārkāpšana, nešķīstība, zādzība, nepatiesa liecība, zaimi.
Tas ir, kas sagāna cilvēku.
Bet ēšana nemazgātām rokām cilvēku nesagāna.
Un Jēzus, turieni atstājis, aizgāja Tiras un Sidonas robežās.
Un, lūk, kanāniešu sieviete, no tās puses atnākusi, sauca, sacīdama Viņam: Kungs, Dāvida Dēls, apžēlojies par mani!
Manu meitu šausmīgi moka ļaunais gars.
Bet Viņš tai neatbildēja ne vārda.
Un Viņa mācekļi pienāca, lūdza Viņu un sacīja: Atlaid viņu, jo tā sauc pēc mums.
Bet Viņš atbildēja un sacīja: Es esmu sūtīts vienīgi pie Izraēļa nama pazudušajām avīm.
Bet tā atnāca un pielūdza Viņu, sacīdama: Kungs, palīdzi man!
Viņš atbildēja un sacīja: Nav labi atņemt maizi bērniem un mest suņiem.
Bet Viņa atbildēja: Tiešām, Kungs, tomēr arī sunīši ēd druskas, kas nokrīt no viņu kunga galda.
Tad Jēzus atbildēja un sacīja viņai: Ak, sieviet, liela ir tava ticība.
Lai notiek, kā esi vēlējusies!
Un no tā brīža viņas meita kļuva vesela.
Un Jēzus, iedams no turienes, gāja gar Galilejas jūru; un, uzkāpis kalnā, Viņš tur apsēdās.
Un daudz ļaužu nāca pie Viņa un atveda līdz mēmus, aklus, klibus, kropļus un daudz citus un nolika tos pie Viņa kājām; un Viņš tos dziedināja.
Tā kā ļaudis, redzot mēmos runājam, tizlos staigājam, aklos redzam, brīnījās un godināja Izraēļa Dievu.
Bet Jēzus, saaicinājis savus mācekļus, sacīja: Man žēl šo ļaužu, jo jau trīs dienas tie palikuši pie manis, un viņiem nav ko ēst.
Es negribu viņus atlaist neēdušus, lai tie ceļā nepagurtu.
Un mācekļi sacīja Viņam: No kurienes mums šeit, tuksnesī, tik daudz maizes, lai paēdinātu tik daudz ļaužu?
Jēzus jautāja viņiem: Cik jums maizes?
Viņi atbildēja: Septiņas un dažas zivtiņas.
Un Viņš pavēlēja ļaudīm apmesties zemē.
Un Viņš, paņēmis septiņas maizes un zivis, izteicis pateicības lūgšanu, lauza un deva saviem mācekļiem, bet mācekļi deva tautai.
Un visi ēda un paēda.
Un viņi savāca septiņus grozus, pilnus ar pārpalikušajām druskām.
Bet to, kas ēda, bija četri tūkstoši cilvēku, neieskaitot bērnus un sievietes.
Un Viņš, atlaidis ļaudis, iekāpa laivā un nonāca Magedanas novadā.
