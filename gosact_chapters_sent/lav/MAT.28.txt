Bet, kad sabats beidzās, pirmajai nedēļas dienai austot, Marija Magdalēna un otra Marija nāca apskatīt kapu.
Un, lūk, notika liela zemestrīce, jo Kunga eņģelis nāca no debesīm un piegājis novēla akmeni, un apsēdās uz tā.
Un viņa skats bija kā zibens un viņa drēbes  baltas kā sniegs.
Bet sargi bailēs drebēja un bijās no viņa, un kļuva kā miruši.
Bet eņģelis uzrunāja sievietes un sacīja: Nebīstieties, jo es zinu, ka jūs meklējat Jēzu, krustā sisto.
Viņa šeit nav, jo Viņš ir augšāmcēlies, kā bija sacījis.
Nāciet un aplūkojiet to vietu, kur Kungs bija nolikts!
Un ejiet steigšus un pasakiet Viņa mācekļiem, ka Viņš ir augšāmcēlies, un, lūk, Viņš pirms jums aizies uz Galileju.
Tur jūs Viņu redzēsiet.
Lūk, es jums to vēstīju.
Un viņas bailēs un lielā priekā ātri izgāja no kapa un steidzās to vēstīt Viņa mācekļiem.
Un, lūk, Jēzus sastapa viņas un sacīja: Esiet sveicinātas!
Bet tās piegāja, apskāva Viņa kājas un pielūdza Viņu.
Tad Jēzus sacīja viņām: Nebīstieties, ejiet un paziņojiet maniem brāļiem, lai viņi iet uz Galileju!
Tur viņi mani redzēs.
Kad viņas bija aizgājušas, lūk, daži no sargiem, iegājuši pilsētā, paziņoja augstajiem priesteriem visu, kas bija noticis.
Un viņi, sapulcējušies ar vecākajiem, nolēma dot kareivjiem daudz naudas Un teica: Sakiet: Viņa mācekļi atnāca naktī un, mums guļot, nozaga Viņu.
Un mēs, ja zemes pārvaldnieks par to dabūs zināt, viņu pārliecināsim un gādāsim par jūsu drošību.
Un sargi, saņēmuši naudu, darīja, kā bija mācīti.
Un šī valoda izpaudās starp jūdiem līdz pat šai dienai.
Bet vienpadsmit mācekļi aizgāja Galilejā uz to kalnu, kur Jēzus bija viņiem pavēlējis.
Un tie, Viņu ieraudzījuši, pielūdza Viņu, bet daži šaubījās.
Un Jēzus piegāja un runāja viņiem, sacīdams: Man dota visa vara debesīs un virs zemes.
Tāpēc ejiet un māciet visas tautas, kristīdami tās Tēva un Dēla, un Svētā Gara vārdā, Mācīdami tās pildīt visu, ko es jums esmu pavēlējis, un, lūk, es esmu ar jums līdz pasaules galam.
