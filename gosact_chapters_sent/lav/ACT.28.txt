Izglābušies mēs uzzinājām, ka salu sauc par Melitu.
Svešinieki parādīja mums ne mazums laipnības.
Sakūruši uguni, viņi mūs atspirdzināja, jo bija iestājies lietus un aukstums.
Kad Pāvils salasīja kādu gubu žagaru un tos pielika ugunskuram; tad karstuma dēļ izlīda odze un apvijās ap viņa roku.
Tad iedzimtie, redzēdami rāpuli karājamies pie viņa rokas, sarunājās savā starpā: Tiešām, šis cilvēks ir slepkava; no jūras viņš izglābās, bet atriebība neļauj viņam dzīvot.
Bet viņš rāpuli nokratīja ugunī, necietis nekā ļauna.
(Mk.16,18)
Tie domāja, ka viņš uztūks, piepeši pakritīs un nomirs.
Bet pēc ilgas gaidīšanas, redzēdami, ka viņam nekas ļauns nenotiek, tie pārdomāja un sacīja: Viņš ir dievs.
(Apd.14,10-11)
Šinī apvidū salas priekšniekam, vārdā Publijam, bija īpašumi.
Viņš mūs uzņēma un trīs dienas laipni deva pajumti.
Bet notika, ka Publija tēvs gulēja slims ar drudzi un asins sērgu.
Pāvils iegāja pie viņa, pielūdza Dievu un, uzlicis tam rokas, izdziedināja to.
Kad tas bija noticis, visi, kas salā slimoja, nāca un tika izdziedināti.
Viņi mums izrādīja lielu godu un, mums aizbraucot, deva līdz visu nepieciešamo.
Pēc trim mēnešiem mēs aizbraucām Aleksandrijas kuģī, kas pārziemoja salā un kam bija Kastora zīme.
Nonākuši Sirakūzās, mēs tur palikām trīs dienas.
No turienes, gar piekrasti braucot, mēs nonācām Rēgijā; un kad pēc vienas dienas sacēlās dienvidu vējš, mēs otrā dienā nonācām Puteolos.
Tur mēs atradām brāļus un viņi lūdza mūs palikt pie tiem septiņas dienas.
Tā mēs nonācām Romā.
Turienes brāļi, to izdzirduši, steidzās mums pretim līdz pat Apija forumam un Trīs tavernām.
Pāvils, tos ieraudzījis, pateicās Dievam, un viņam radās drosme.
Kad nonācām Romā, Pāvilam tika atļauts palikt savrup ar kareivi, kas viņu apsargāja.
Bet pēc trim dienām, viņš saaicināja ievērojamākos jūdus.
Kad tie sanāca, viņš tiem sacīja: Vīri, brāļi, es neko neesmu darījis ne pret tautu, ne tēvu ieražām.
Tomēr Jeruzalemē mani sastīja un nodeva romiešu rokās.
Tie, mani nopratinājuši, gribēja atbrīvot, jo man nebija nevienas ar nāvi sodāmas vainas.
Tā kā jūdi pretojās, es biju spiests pārsūdzēt ķeizaram, bet ne tāpēc, lai apsūdzētu savu tautu.
Šī iemesla dēļ es jūs ielūdzu, lai jūs redzētu un ar jums runātu, jo šinīs važās esmu ieslēgts Izraēļa cerības dēļ, Bet tie viņam sacīja: Mēs neesam ne vēstules no Jūdejas saņēmuši par tevi, ne arī kāds no brāļiem ieradies ko vēstīt vai ko ļaunu par tevi runāt.
Tomēr mēs vēlamies no tevis dzirdēt, ko tu domā, jo mums par šo sektu zināms, ka tai visur pretojas.
Tad daudzi, noteikuši viņam dienu, ieradās viņa mājoklī.
Viņš tiem no agra rīta līdz vakaram izskaidroja, apliecinādams Dieva valstību un pārliecinādams par Jēzu, sākot ar Mozus bauslību un praviešiem.
Un citi ticēja tam, kas tika runāts, bet citi neticēja.
Viņu starpā nebija vienprātības.
Viņi aizgāja, kad Pāvils sacīja šo vienu vārdu: Svētais Gars pareizi runājis mūsu tēviem caur pravieti Isaju, Sacīdams: Ej pie šīs tautas un saki viņiem: ausīm jūs dzirdēsiet un nesapratīsiet, skatīdamies jūs skatīsieties un neredzēsiet.
Jo šīs tautas sirds ir nocietināta, un ar ausīm tiem grūti dzirdēt, un savas acis tie aizvēruši, lai ar acīm tie neredzētu un ar ausīm nedzirdētu, un sirdī nesaprastu, un neatgrieztos, un es tos neizdziedinātu.
(Is.6,9-10; Mt.13,14-15)
Tad lai jums tas zināms, ka Dievs pagāniem sūtījis pestīšanu un tie to dzirdēs.
Bet viņš palika savā īrētajā dzīvoklī veselus divus gadus un pieņēma visus, kas pie viņa nāca.
Neviena netraucēts, viņš sludināja Dieva valstību un visā paļāvībā mācīja par Kungu Jēzu Kristu.
