Tanī pat laikā ķēniņš Herods pielika rokas, lai mocītu dažus no Baznīcas.
Viņš ar zobenu nonāvēja Jēkabu, Jāņa brāli.
Bet viņš, redzēdams, ka tas patika jūdiem, lika apcietināt arī Pēteri.
Bija neraudzētās maizes dienas.
To saņēmis un cietumā ielicis, viņš nodeva to sargāšanai četrkārtējai sardzei, ik pa četri kareivji, gribēdams viņu pēc Lieldienām vest tautas priekšā.
Un Pēteris tika turēts cietumā, bet Baznīca lūdza Dievu par viņu bez mitēšanās.
Bet tanī pat naktī, kad Herods gribēja viņu aizvest, Pēteris divām važām sasiets, gulēja starp diviem kareivjiem, un sargi pie durvīm sargāja cietumu.
Un, lūk, Kunga eņģelis piestājās, un gaisma atspīdēja telpā.
Viņš sita Pēterim sānos, uzmodināja to un sacīja: Celies žigli!
Un važas nokrita no viņa rokām.
Tad eņģelis viņam sacīja: Apjozies un apaun savas kurpes!
Un viņš tā izdarīja.
Un viņš tam sacīja: Ietērpies savā mētelī un seko man!
Un izgājis viņš tam sekoja un nezināja, ka tas, ko eņģelis darīja, ir īstenība, bet domāja, ka viņš redz parādību.
Bet viņi, pagājuši garām pirmajai un otrajai sardzei, nonāca pie dzelzs vārtiem, kas veda pilsētā.
Tie atvērās paši no sevis.
Un izgājuši viņi nogāja vienu ielu, un eņģelis tūdaļ aizgāja no viņa.
Un Pēteris atjēdzies sacīja: Tagad es tiešām zinu, ka Kungs sūtījis savu eņģeli un izglābis mani no Heroda rokām un no visa, ko jūdu tauta gaidīja.
Un apskatījies viņš aizgāja Jāņa, tā sauktā Marka, mātes Marijas namā.
Tur daudzi bija sapulcējušies un lūdza Dievu.
Kad Pēteris pieklauvēja pie sētas vārtiem, tad kalpone, vārdā Rode, iznāca klausīties; Un viņa, Pētera balsi pazinusi, priekā neatvēra durvis, bet ieskrēja iekšā, lai paziņotu, ka Pēteris stāv aiz durvīm.
Bet tie sacīja viņai: Tu esi neprātīga.
Bet viņa apgalvoja, ka tas tā ir.
Tad viņi sacīja: Tas ir viņa eņģelis.
Pēteris tomēr turpināja klaudzināt.
Kad atvēra, tie viņu redzēja un brīnījās.
Pamājis viņiem ar roku, lai tie klusētu, viņš pastāstīja, kā Kungs izvedis viņu no cietuma, un sacīja: Paziņojiet to Jēkabam un brāļiem!
Un viņš izgājis devās uz citu vietu.
Dienai iestājoties, kareivjos radās liels uztraukums: kas gan noticis ar Pēteri.
Tad Herods meklēja viņu, bet neatrada; un viņš, nopratinājis sargus, pavēlēja tos aizvest.
Tad viņš parcēlās no Jūdejas uz Cēzareju un uzturējās tur.
Bet viņš bija naidā ar tiriešiem un sidoniešiem.
Tie vienprātīgi nāca pie viņa un, pārliecinājuši ķēniņa kambarkungu Blastu, lūdza mieru, jo to zemes pārtika no viņa.
Tad noteiktā dienā Herods, tērpies ķēniņa tērpā, apsēdās tronī un uzrunāja viņus.
Bet tauta sauca: Tā ir Dieva balss, bet ne cilvēka!
Kunga eņģelis viņu tūdaļ sita, jo viņš nedeva Dievam godu; un viņš, tārpu saēsts, nomira.
Bet Kunga vārds auga un izplatījās.
Savu uzdevumu izpildījuši, Barnaba un Sauls atgriezās no Jeruzalemes, ņemdami līdz Jāni, kas tika saukts Marks.
