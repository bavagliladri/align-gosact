Bet pēc divām dienām bija Lieldienas un neraudzētās maizes svētki; un augstie priesteri un rakstu mācītāji meklēja, kā Viņu viltīgi apcietināt un nonāvēt.
Bet viņi sacīja: Tikai ne svētku dienā, lai kādreiz nesaceļas tautā nemiers!
Un kad Viņš bija Betānijā, Sīmaņa spitālīgā namā, un, Viņam pie galda esot, nāca sieviete, kurai bija alabastra trauks ar dārgu, tīras nardes svaidāmo eļļu, un, trauku sasitusi, viņa izlēja to uz Viņa galvas.
Bet bija daži, kas sevī apskaitās un sacīja: Kāpēc notikusi šī eļļas izšķērdība?
Jo varēja šo eļļu pārdot vairāk nekā par trīs simti denārijiem un atdot nabagiem.
Un tie kurnēja pret Viņu.
Bet Jēzus sacīja: Lieciet viņu mierā!
Ko jūs viņu apgrūtināt?
Viņa man labu darbu darījusi.
Jo trūcīgie ir vienmēr pie jums, un, ja jūs gribēsiet, varēsiet viņiem labu darīt; bet es neesmu vienmēr pie jums.
Ko viņa varēja, to tā darīja; viņa jau iepriekš svaidīja manu miesu apbedīšanai.
Patiesi es jums saku: kur vien visā pasaulē sludinās šo evaņģēliju, viņas piemiņai tiks stāstīts, ko tā darījusi.
Un viens no tiem divpadsmit, Jūdass Iskariots, aizgāja pie augstajiem priesteriem, lai Viņu tiem nodotu.
Un kad viņi to dzirdēja, tie priecājās un apsolīja viņam dot naudu.
Un tas meklēja, kā Viņu nodot izdevīgā brīdī.
Bet pirmā neraudzētās maizes dienā, kad upurēja Lieldienu jēru, Viņa mācekļi sacīja Viņam: Kur tu vēlies, lai mēs ejam un sagatavojam Tev Lieldienu maltīti?
Un Viņš sūtīja divus no saviem mācekļiem un sacīja tiem: Ejiet pilsētā, un jūs sastaps cilvēks, kas nes ūdens krūzi; sekojiet viņam!
Un kur viņš ieies, tur sakiet nama kungam, ka Mācītājs jautā: kur ir man telpa, kur es ar saviem mācekļiem varētu ēst Lieldienu jēru?
Un viņš jums ierādīs iekārtotu lielu istabu; un tur sagatavojiet mums.
Un Viņa mācekļi aizgāja un iegāja pilsētā, un atrada, kā Viņš tiem bija sacījis, un sagatavoja Lieldienas.
Vakaram iestājoties, Viņš atnāca ar tiem divpadsmit.
Un kad viņi bija pie galda un ēda, Jēzus sacīja: Patiesi es jums saku, ka viens no jums, kas kopā ar mani ēd, nodos mani.
Un tie sāka skumt un cits pēc cita jautāja: Vai es tas esmu?
Viņš tiem sacīja: Viens no tiem divpadsmit, kas ar mani roku mērc bļodā.
Jo Cilvēka Dēls gan aiziet, kā par Viņu ir rakstīts, bet bēdas tam cilvēkam, kas Cilvēka Dēlu nodod!
Labāk būtu šim cilvēkam, ja viņš nebūtu dzimis.
Un Jēzus, viņiem ēdot, paņēma maizi, svētīja to, lauza, deva viņiem un sacīja: Ņemiet, šī ir mana Miesa.
Un Viņš ņēma biķeri, sacīja pateicību un deva viņiem; un tie visi dzēra no tā.
Un Viņš tiem sacīja: Šīs ir manas jaunās derības Asinis, kas par daudziem tiks izlietas.
Patiesi es jums saku, ka es jau vairs nedzeršu no šiem vīna koka augļiem līdz tai dienai, kad es to no jauna dzeršu Dieva valstībā.
Un viņi, slavas dziesmu nodziedājuši, izgāja uz Olīvkalnu.
Un Jēzus sacīja viņiem: Jūs visi šinī naktī ņemsiet apgrēcību no manis, jo ir rakstīts: Es sitīšu ganu un avis tiks izklīdinātas.
Bet pēc tam, kad es no miroņiem būšu uzcēlies, es pirms jums noiešu Galilejā.
Bet Pēteris sacīja Viņam: Un ja visi ieļaunotos no Tevis, es tomēr ne.
Un Jēzus viņam sacīja: Patiesi es tev saku, ka šodien, vēl šinī naktī, pirms gailis otrreiz dziedās, tu mani trīskārt noliegsi.
Bet viņš runāja tālāk: Un ja man būtu līdz ar Tevi jāmirst, es Tevi nenoliegšu.
Tāpat arī visi runāja.
Un Viņš gāja uz muižu, kuru sauca Ģetzemane.
Un Viņš sacīja saviem mācekļiem: Sēdiet šeit, kamēr es lūgšu Dievu!
Un Viņš ņēma sev līdz Pēteri un Jēkabu, un Jāni, un iesāka baiļoties un skumt.
Un Viņš tiem sacīja: Mana dvēsele noskumusi līdz nāvei.
Palieciet šeit un esiet nomodā!
Un Viņš, nedaudz pagājis tālāk, krita zemē un lūdza Dievu: ja tas varētu būt, lai šī stunda paietu Viņam secen.
Un Viņš sacīja: Abba, Tēvs!
Tev viss iespējams, novērs šo biķeri no manis, tomēr ne ko es gribu, bet ko Tu.
Un Viņš atnāca un atrada tos guļam.
Un Viņš sacīja Pēterim: Sīmani, tu guli?
Vai tu nevarēji vienu stundu būt nomodā?
Esiet nomodā un lūdziet Dievu, lai jūs nekristu kārdināšanā!
Gars gan ir modrs, bet miesa vāja.
Un atkal Viņš nogāja un lūdza Dievu, tos pašus vārdus sacīdams.
Un atgriezies Viņš atkal atrada tos guļam, jo viņu acis bija smagas kļuvušas; un tie nezināja, ko Viņam atbildēt.
Un Viņš atnāca trešoreiz un sacīja tiem: Guliet jau un dusiet!
Ir diezgan!
Stunda ir pienākusi: lūk, Cilvēka Dēls tiks nodots grēcinieku rokās.
Celieties, iesim!
Lūk, kas mani nodos, jau ir tuvu klāt!
Un, Viņam vēl runājot, no augstajiem priesteriem un rakstu mācītājiem, un vecākajiem atnāca Jūdass Iskariots, viens no tiem divpadsmit, un ar viņu liels ļaužu pūlis ar zobeniem un rungām.
Bet Viņa nodevējs bija devis tiem zīmi, sacīdams: Ko es skūpstīšu, tas ir Viņš, to gūstiet un vediet uzmanīgi!
Un kad Viņš atnāca, tas tūliņ, piegājis pie Viņa, sacīja: Esi sveicināts, Rabbi!
Un skūpstīja Viņu.
Un tie pacēla pret Viņu rokas un saņēma Viņu.
Bet viens no tiem, kas ap Viņu stāvēja, izvilcis zobenu, cirta augstā priestera kalpam un nocirta tam ausi.
Un Jēzus uzrunādams sacīja tiem: Jūs esat izgājuši ar zobeniem un nūjām mani gūstīt it kā kādu slepkavu?
Ik dienas es biju pie jums svētnīcā un mācīju; un jūs mani nesaņēmāt.
Bet Rakstiem jāpiepildās.
Tad Viņa mācekļi, atstājuši Viņu, visi aizbēga.
Bet kāds jauneklis, apjozis audeklā kailo miesu, sekoja Viņam; un viņu satvēra; Bet viņš, nometis audeklu, kails aizbēga no tiem.
Un viņi atveda Jēzu pie augstā priestera; un tur sapulcējās visi priesteri un rakstu mācītāji, un vecākie.
Bet Pēteris sekoja Viņam no tālienes līdz pat augstā priestera pagalma iekšienei un, sēdēdams ar kalpiem pie uguns, sildījās.
Bet augstie priesteri un visa tiesa meklēja liecību pret Jēzu, lai Viņu nodotu nāvei, bet neatrada.
Jo daudzi nepareizi liecināja pret Viņu; bet liecības nesaskanēja.
Un daži cēlās un nepareizi liecināja pret Viņu, sacīdami: Mēs dzirdējām Viņu runājam: Es šo rokām celto dievnamu noplēsīšu un trijās dienās uzcelšu citu, ne rokām celtu.
Bet viņu liecībā nebija saskaņas.
Un augstais priesteris, nostājies vidū, jautāja Jēzum, sacīdams: Vai Tu nekā neatbildi uz to, ko viņi Tev pārmet?
Bet Viņš klusēja un nekā neatbildēja.
Atkal augstais priesteris jautāja Viņam, sacīdams: Vai Tu esi Kristus, augsti teicamā Dieva Dēls?
Bet Jēzus sacīja viņam: Es esmu; un jūs redzēsiet Cilvēka Dēlu sēžam pie Dieva spēka labās rokas un nākam debesu padebešos.
Tad augstais priesteris saplēsa savas drēbes un sacīja: Kam mums vēl vajag liecinieku?
Jūs dzirdējāt zaimus!
Kā jums šķiet?
Un tie visi Viņu notiesāja, ka Viņš esot pelnījis nāvi.
Un daži sāka apspļaudīt Viņu un, aizklājuši Viņa vaigu, sita Viņu dūrēm, sacīdami Viņam: Pravieto!
Un kalpi sita Viņu sejā.
Un Pēterim apakšā pagalmā esot, nāca viena no augstā priestera kalponēm Un, redzēdama Pēteri sildāmies, uzlūkoja viņu un sacīja: Arī tu biji ar Jēzu Nācarieti.
Bet viņš noliedza, sacīdams: Ne es zinu, ne es saprotu, ko tu runā.
Un viņš izgāja ārā, pagalma priekšā; tad gailis dziedāja.
Bet kalpone, ieraudzījusi atkal viņu, sāka runāt apkārtstāvošajiem: Šis ir viens no tiem.
Un viņš atkal noliedza.
Un pēc brītiņa tie, kas bija klāt, atkal sacīja Pēterim: Patiesi tu esi viens no viņiem, jo tu esi galilejietis.
Bet viņš sāka lādēties un zvērēt: Es nepazīstu to Cilvēku, par ko jūs runājat.
Un tūdaļ gailis otrreiz iedziedājās.
Un Pēteris atminējās vārdu, ko Jēzus viņam sacīja: Pirms nekā gailis otrreiz dziedās, tu mani trīskārt noliegsi.
Un viņš sāka raudāt.
