Kad Jēzus uzzināja, ka farizeji bija dzirdējuši, ka Jēzus kristī un iegūst vairāk mācekļu nekā Jānis, (Lai gan Jēzus nekristīja, bet Viņa mācekļi), Tad Viņš atstāja Jūdeju un aizgāja atkal uz Galileju.
Bet Viņam bija jāiet caur Samariju.
Tad Viņš nonāca Samarijas pilsētā, kas saucās Sihāra, netālu no tīruma, ko Jēkabs bija devis savam dēlam Jāzepam.
Tur bija Jēkaba aka.
Tad Jēzus, noguris ceļā, apsēdās pie akas.
Bija apmēram sestā stunda.
No Samarijas atnāca sieviete smelt ūdeni.
Jēzus sacīja viņai: Dod man dzert!
(Jo Viņa mācekļi bija aizgājuši uz pilsētu, lai iepirktu pārtiku.)
Tad šī samariešu sieviete sacīja Viņam: Kā Tu, būdams jūds, prasi no manis, samarietes, dzert?
Jo jūdi nesaietas ar samariešiem.
Jēzus atbildēja viņai, sacīdams: Ja tu pazītu Dieva dāvanu un kas ir Tas, kas tev saka: dod man dzert, tad tu gan no Viņa lūgtu; un Viņš tev dotu dzīvo ūdeni.
Sieviete sacīja Viņam: Kungs Tev nav ar ko smelt, bet aka dziļa; no kurienes tad Tev dzīvais ūdens?
Vai Tu esi lielāks par mūsu tēvu Jēkabu, kas mums šo aku devis, un pats viņš no tās dzēra un viņa bērni, un viņa dzīvnieki?
Jēzus atbildēja viņai un sacīja: Ikvienam, kas šo ūdeni dzer, atkal slāpst, bet kas dzers to ūdeni, ko es viņam došu, tam ne mūžam vairs neslāps.
Bet ūdens, ko es tam došu, kļūs par ūdens avotu, kas verd mūžīgai dzīvei.
Sieviete sacīja Viņam: Kungs, Dod man šo ūdeni, lai man neslāpst un nav jānāk šurp smelt!
Jēzus sacīja viņai: Ej, pasauc savu vīru un nāc šurp!
Sieviete atbildēja un sacīja: Man nav vīra.
Jēzus sacīja viņai: Tu pareizi pateici: man nav vīra.
Jo pieci vīri tev bijuši, bet, kas tev tagad ir, tas nav tavs vīrs.
To tu pareizi teici.
Sieviete Viņam sacīja: Kungs!
Redzu, ka Tu esi pravietis.
Mūsu tēvi lūdza Dievu šinī kalnā, bet jūs sakāt, ka Jeruzaleme ir tā vieta, kur Dievu vajag pielūgt.
Jēzus sacīja viņai: Sieviet, tici man, ka nāk stunda, kad jūs Tēvu nepielūgsiet ne šinī kalnā, ne Jeruzalemē!
Jūs pielūdzat, ko nezināt; mēs pielūdzam, ko zinām, jo pestīšana nāk no jūdiem.
Nāk stunda, un tagad tā ir, kad īstie dievlūdzēji pielūgs Tēvu garā un patiesībā, jo arī Tēvs meklē tādus, kas Viņu pielūdz.
Dievs ir Gars; un kas Viņu pielūdz, tiem Viņš ir jāpielūdz garā un patiesībā.
Sieviete sacīja Viņam: Es zinu, ka nāk Mesija (ko sauc Kristus).
Kad Viņš atnāks, tad visu mums pasludinās.
Jēzus sacīja viņai: Es tas esmu, kas ar tevi runā.
Un tūdaļ atnāca Viņa mācekļi un brīnījās, ka Viņš sarunājas ar sievieti.
Tomēr neviens neteica: Ko vēlies?
vai: Ko runā ar viņu?
Tad sieviete atstāja savu ūdenstrauku, aizgāja uz pilsētu un sacīja turienes ļaudīm: Nāciet un skatieties cilvēku, kas man visu pateica, ko esmu darījusi!
Vai Viņš nav Kristus?
Tad tie aizgāja no pilsētas un nogāja pie Viņa.
Tanī laikā mācekļi lūdza Viņu, sacīdami: Rabbi, ēd!
Bet Viņš tiem sacīja: Man ir barība, ko ēst, ko jūs nepazīstat.
Tad mācekļi runāja savā starpā: Vai kāds Viņam atnesis ēst?
Jēzus sacīja viņiem: Mana barība ir izpildīt Tā gribu, kas mani sūtījis, lai es pabeigtu Viņa darbu.
Vai jūs nesakāt: Vēl četri mēneši, tad nāk pļauja.
Lūk, es saku jums: paceliet savas acis un skatiet druvas, jo tās jau baltas pļaujai!
Un pļāvējs saņem algu un savāc augļus mūžīgai dzīvei, lai kopīgi priecātos sējējs un pļāvējs.
Jo še piepildās vārds, ka cits ir, kas sēj, un cits, kas pļauj.
Es jūs sūtīju pļaut to, ko jūs neesat iestrādājuši.
Citi strādāja, bet jūs iegājāt viņu darbā.
Bet daudzi šās pilsētas samarieši ticēja Viņam sievietes vārdu dēļ, kas deva liecību: Viņš man visu pateica, ko biju darījusi.
Kad samarieši atnāca pie Viņa, tie lūdza Viņu palikt pie tiem, un Viņš palika tur divas dienas.
Un vēl lielāks vairums uz Viņu ticēja Viņa vārdu dēļ.
Un viņi sacīja sievietei: Ne jau tavas runas dēļ mēs ticam, jo paši mēs dzirdējām un uzzinājām, ka Viņš ir patiesi pasaules Pestītājs.
Bet pēc divām dienām Viņš aizgāja no turienes un devās uz Galileju; Jo pats Jēzus apliecināja, ka pravietis savā tēvijā netiek cienīts.
Kad Viņš nonāca Galilejā, tad galilejieši uzņēma Viņu, jo tie visu bija redzējuši, ko Viņš svētkos darīja Jeruzalemē, jo paši bija svētkos.
Tad Viņš atkal nonāca Galilejas Kānā, kur Viņš ūdeni bija pārvērtis vīnā.
Un Kafarnaumā bija kāds galminieks, kura dēls slimoja.
Šis, izdzirdis, ka Jēzus no Jūdejas atnācis Galilejā, aizgāja pie Viņa un lūdza Viņu atnākt un izdziedināt tā dēlu, jo tas bija pie miršanas.
Tad Jēzus sacīja viņam: Ja jūs zīmes un brīnumus neredzat, jūs neticat.
Galminieks sacīja Viņam: Kungs, nāc, iekams mans dēls nav miris!
Jēzus sacīja viņam: Ej, tavs dēls dzīvo!
Cilvēks ticēja vārdiem, ko Jēzus viņam teica, un aizgāja.
Bet, viņam jau ejot, kalpi atsteidzās tam pretim un ziņoja, sacīdami, ka viņa dēls dzīvo.
Tad viņš jautāja tiem par stundu, kad tam palicis labāk.
Un tie sacīja viņam: Vakar ap septīto stundu drudzis viņu atstāja.
Tad tēvs noprata, ka tā bija tā stunda, kad Jēzus sacīja viņam: Tavs dēls dzīvo.
Un viņš ticēja pats un viss viņa nams.
Šis bija jau otrs brīnums, ko Jēzus padarīja, atnācis no Jūdejas Galilejā.
