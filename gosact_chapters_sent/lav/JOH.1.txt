Iesākumā bija Vārds, un Vārds bija pie Dieva, un Dievs bija Vārds.
Tas iesākumā bija pie Dieva.
No Viņa viss radies, un bez Viņa nekas nav radies, kas radīts.
Viņā bija dzīvība, un dzīvība bija cilvēku gaisma.
Un gaisma spīd tumsībā, bet tumsība to neuzņēma.
Bija cilvēks, Dieva sūtīts, vārdā Jānis.
Viņš nāca liecības dēļ, lai liecinātu par gaismu, lai visi ticētu caur viņu.
Viņš nebija gaisma, bet lai liecinātu par gaismu.
Bija patiesa Gaisma, kas apgaismo katru cilvēku, kas nāk šinī pasaulē.
Viņš bija pasaulē, un pasaule ir Viņa radīta, un pasaule Viņu neatzina.
Viņš nāca savā īpašumā, bet savējie Viņu neuzņēma.
Bet kuri Viņu uzņēma, kas tic Viņa vārdam, tiem Viņš deva varu kļūt par Dieva bērniem.
Kas ne no asinīm, ne no miesas iegribas, ne no vīra gribas, bet no Dieva dzimuši.
Un Vārds kļuva miesa un dzīvoja starp mums; un mēs redzējām Viņa godību, Tēva Vienpiedzimušā godību, pilnu žēlastības un patiesības.
Jānis liecina par Viņu un sauc, sacīdams: Šis bija Tas, par ko es sacīju: kas pēc manis nāks, Tas bija pirms manis, jo Viņš bija agrāk nekā es, Jo no Viņa pilnības mēs visi esam saņēmuši žēlastību pēc žēlastības.
Jo Mozus deva bauslību, bet žēlastība un patiesība notika caur Jēzu Kristu.
Dievu neviens nekad nav redzējis: vienpiedzimušais Dēls, kas ir Tēva klēpī, To atklāja.
Un šī ir Jāņa liecība, kad jūdi no Jeruzalemes sūtīja pie tā priesterus un levītus, lai jautātu Viņam: Kas tu esi?
Un viņš atzinās un neliedzās; un viņš apliecināja: Es neesmu Kristus.
Un tie jautāja Viņam: Kas tad?
Vai tu esi Elijs?
Un viņš sacīja: Es neesmu.
Vai tu esi pravietis?
Un viņš atbildēja: Nē!
Tad tie viņam sacīja: Kas tad tu esi?
Mums taču jādod atbilde tiem, kas mūs sūtīja.
Ko tu pats par sevi saki?
Viņš sacīja: Es esmu saucēja balss tuksnesī.
Sataisiet Kunga ceļu, kā to teicis pravietis Isajs!
(Is.40, 3)
Un atsūtītie bija farizeji.
Un tie viņam jautāja: Kāpēc tad tu kristī, ja tu neesi ne Kristus, ne Elijs, ne pravietis?
Jānis atbildēja viņiem, sacīdams: Es kristīju ar ūdeni, bet starp jums atrodas Viens, ko jūs nepazīstat.
Šis ir Tas, kas nāks pēc manis, kam es neesmu cienīgs atraisīt kurpju siksnas.
Tas notika Betānijā, viņpus Jordānas, kur Jānis kristīja.
Otrā dienā Jānis redzēja Jēzu nākam pie viņa un sacīja: Lūk, Dieva Jērs, kas deldē pasaules grēkus.
Šis ir, par ko es teicu: Pēc manis nāks Vīrs, kas bija pirms manis, jo Viņš bija pirmāk nekā es.
Un es Viņu nepazinu, bet es nācu tāpēc, kristīdams ar ūdeni, lai Viņš kļūtu zināms Izraēlim.
Un Jānis liecināja, sacīdams: Es redzēju Garu kā balodi nolaižamies no debesīm un paliekam uz Viņa.
Un es Viņu nepazinu, bet, kas mani sūtīja kristīt ar ūdeni, tas man sacīja: Uz kā tu redzēsi Garu nonākam un uz Viņa paliekam, tas ir, kas krista Svētajā Garā.
Un es redzēju un liecināju, ka Viņš ir Dieva Dēls.
Otrā dienā Jānis un divi no viņa mācekļiem atkal stāvēja.
Un viņš, ieraudzījis Jēzu staigājam, sacīja: Lūk, Dieva Jērs!
Un abi mācekļi dzirdēja viņu sakām un sekoja Jēzum.
Bet Jēzus, pagriezies un redzēdams viņus sekojam, sacīja tiem: Ko jūs meklējat?
Tie Viņam atbildēja: Rabbi (kas tulkojumā nozīmē: Mācītāj), kur Tu mājo?
Viņš tiem sacīja: Nāciet un skatieties!
Tad tie gāja un redzēja, kur Viņš mājo, un palika tanī dienā pie Viņa.
Bija apmēram desmitā stunda.
Bet Andrejs, Sīmaņa Pētera brālis, bija viens no tiem diviem, kas to no Jāņa bija dzirdējuši un Viņam sekojuši.
Viņš vispirms atrada savu brāli Sīmani un sacīja Viņam: Mēs atradām Mesiju (kas tulkojumā - Kristus), Un atveda to pie Jēzus.
Bet Jēzus, uzlūkojis viņu, sacīja: Tu esi Sīmanis, Jonas dēls; tu sauksies Kēfa, kas tulkojumā - Pēteris.
Nākošajā dienā Viņš gribēja iet uz Galileju.
Bet Jēzus atrada Filipu un sacīja viņam: Seko man!
Bet Filips bija no Betsaidas, Andreja un Pētera pilsētas.
Bet Filips sastapa Natanaēli un sacīja viņam: Mēs atradām Jēzu, Jāzepa dēlu no Nācaretes.
Par Viņu Mozus rakstījis savā bauslībā un pravieši.
Un Natanaēls viņam sacīja: Vai no Nācaretes var būt kas labs?
Filips viņam saka: Nāc un skaties!
Jēzus, redzēdams Natanaēlu nākam pie sevis, sacīja par viņu: Lūk, kur patiess izraēlietis, kurā nav viltības!
Natanaēls sacīja Viņam: No kurienes Tu mani pazīsti?
Jēzus atbildēja viņam, sacīdams: Pirms Fillips tevi aicināja, tu biji zem vīģes koka.
Natanaēls Viņam atbildēja un sacīja: Rabbi, Tu esi Dieva Dēls.
Tu esi Izraēļa Ķēniņš.
Jēzus atbildēja viņam, sacīdams: Tu tici tāpēc, ka es tev sacīju: es redzēju tevi zem vīģes koka.
Tu redzēsi lielākas lietas par šīm.
Un Viņš tam sacīja: Patiesi, patiesi, es jums saku: jūs redzēsiet debesis atvērtas un Dieva eņģeļus uzejam un nonākam pār Cilvēka Dēlu.
