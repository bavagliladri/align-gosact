Pēc tam Jēzus atkal parādījās mācekļiem pie Tibērijas jūras.
Viņš parādījās tā: Tur bija kopā Sīmanis Pēteris un Toms, saukts Dvīnis, un Natanaēls, kas bija no Galilejas Kānas, un Zebedeja dēli, un vēl citi divi no Viņa mācekļiem.
Sīmanis Pēteris sacīja viņiem: Es eju zvejot.
Tie sacīja viņam: Arī mēs iesim tev līdz.
Un viņi izgāja un iekāpa laivā, bet tanī naktī nekā neieguva.
Bet rīta ausmā Jēzus stāvēja krastā; tomēr mācekļi nepazina, ka tas ir Jēzus.
Tad Jēzus viņiem sacīja: Bērni, vai jums ir kas ēdams?
Tie atbildēja Viņam: Nav!
Viņš tiem sacīja: Izmetiet tīklu laivas labajā pusē un jūs atradīsiet.
Tad viņi izmeta un vairs nespēja to pavilkt zivju daudzuma dēļ.
Tad māceklis, ko Jēzus mīlēja, sacīja Pēterim: Tas ir Kungs!
Sīmanis Pēteris, dzirdēdams, ka tas ir Kungs, apjoza virsdrēbes (jo bija izģērbies) un metās jūrā.
Bet citi mācekļi brauca laivā, vilkdami tīklu ar zivīm (jo tie nebija tālu no krasta, bet tikai apmēram divsimt olekšu).
Kad viņi izkāpa malā, tie redzēja saliktas ogles, bet virs tām uzliktu zivi un maizi.
Jēzus sacīja viņiem: Atnesiet no tām zivīm, ko jūs tagad ieguvāt!
Tad Sīmanis Pēteris, iekāpis laivā, izvilka krastā pilnu tīklu ar simt piecdesmit trim lielām zivīm.
Un, lai gan to bija tik daudz, tīkls nesaplīsa.
Jēzus sacīja viņiem: Nāciet un ēdiet!
Un neviens no klātesošajiem neuzdrošinājās Viņam jautāt: Kas Tu esi?
Jo viņi zināja, ka tas ir Kungs.
Tad Jēzus nāk, ņem maizi un dod viņiem, un tāpat arī zivi.
Šī jau bija trešā reize, kad Jēzus pēc augšāmcelšanās no miroņiem parādījās saviem mācekļiem.
Kad nu viņi bija paēduši, Jēzus sacīja Sīmanim Pēterim: Sīmani, Jonas dēls, vai tu mani mīli vairāk nekā viņi?
Tas Viņam sacīja: Tiešām, Kungs, Tu zini, ka es Tevi mīlu.
Viņš sacīja tam: Gani manus jērus!
Tad Viņš atkal sacīja tam: Sīmani, Jonas dēls, vai tu mani mīli?
Tas Viņam sacīja: Tiešām, Kungs, Tu zini, ka es Tevi mīlu!
Viņš tam sacīja: Gani manus jērus!
Un trešo reizi Viņš tam sacīja: Sīmani, Jonas dēls, vai tu mani mīli?
Pēteris noskuma, tāpēc ka Viņš trešo reizi tam sacīja: Vai tu mani mīli?
Un tas Viņam sacīja: Kungs, Tu visu zini; Tu zini, ka es Tevi mīlu.
Viņš tam sacīja: Gani manas avis!
Patiesi, patiesi es tev saku: kad tu biji jauns, tad pats apjozies un gāji, kur vēlējies.
Bet kad tu paliksi vecs, tu izstiepsi savas rokas, un citi tevi apjozīs un vedīs, kur tu nevēlies.
Bet to Viņš sacīja, norādīdams, kādā nāvē tas pagodinās Dievu.
Un Viņš, to pateicis, sacīja tam: Seko man!
Pēteris, pagriezies atpakaļ, redzēja to mācekli sekojam, ko Jēzus mīlēja, kas Vakariņās piekļāvās Viņa krūtīm un sacīja: Kungs, kurš ir tas, kas Tevi nodos?
Pēteris to ieraudzījis sacīja Jēzum: Kungs, kas būs ar šo?
Jēzus sacīja viņam: Tā es vēlos, lai viņš paliek, kamēr es atnāku, kas tev daļas?
Tu seko man!
Tā šī runa izpaudās starp brāļiem, ka šis māceklis nemirs.
Bet Jēzus nesacīja viņam, ka tas nemirs, bet: Tā es vēlos, lai viņš paliek, kamēr atnākšu, kas tev daļas?
Šis ir tas māceklis, kas par šo liecību dod un uzrakstīja šo; un mēs zinām, ka viņa liecība patiesa.
Bet vēl ir daudz citu lietu, ko Jēzus darījis.
Ja tās atsevišķi uzrakstītu, man šķiet, visa pasaule nespētu aptvert sarakstītās grāmatas.
