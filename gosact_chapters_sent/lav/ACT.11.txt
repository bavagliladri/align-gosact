Bet apustuļi un brāļi, kas bija Jūdejā, dzirdēja, ka arī pagāni pieņēmuši Dieva vārdu.
Kad Pēteris nonāca Jeruzalemē, apgraizītie pārmeta viņam, Sacīdami: Kāpēc tu gāji pie neapgraizītajiem un ēdi kopā ar viņiem?
Tad Pēteris iesāka un attēloja viņiem pēc kārtas, sacīdams: Jopes pilsētā būdams, es lūdzu Dievu un, garā aizrauts, redzēju parādību: kāds trauks nonāca it kā liels palags aiz četriem stūriem no debesīm, nolaidās, un tas nonāca pie manis.
Tanī ieskatījies, es redzēju zemes četrkājaiņus un zvērus, un rāpuļus, un debess putnus.
Bet es dzirdēju arī balsi man sakām: Celies, Pēteri, nokauj un ēd!
Bet es sacīju: Nekad nē, Kungs, jo nekas nešķīsts vai netīrs nekad nav nācis manā mutē.
Tad balss no debesīm otrreiz man atbildēja: Ko Dievs šķīstījis, to nesauc par nešķīstu!
Tas notika trīskārt, un viss tika paņemts atpakaļ debesīs.
Un, lūk, trīs vīri no Cēzarejas, kas bija sūtīti pie manis, tūdaļ nostājās pie nama, kurā es biju.
Un Gars man sacīja, lai es, nemaz nešaubīdamies, eju tiem līdz.
Bet arī šie brāļi nāca kopā ar mani, un mēs iegājām tā vīra namā.
Bet tas mums stāstīja, ka viņš savā namā redzējis stāvam eņģeli un viņam sakām: Sūti uz Jopi un liec ataicināt Sīmani, kas tiek saukts Pēteris, Viņš tev pateiks vārdus, ar kuriem tu un viss tavs nams tiks atpestīti.
Bet kad es sāku runāt, Svētais Gars nāca pār viņiem tāpat kā sākumā pār mums.
Tad es atminējos Kunga vārdu, ko Viņš sacījis: Jānis kristīja ar ūdeni, bet jūs tiksiet kristīti Svētajā Garā.
(Apd.1,5; Mt.3,11; Mk.1,8; Lk.3,16)
Ja tad Dievs to pašu žēlastību devis viņiem, kā arī jums, kas esam ticējuši uz Kungu Jēzu Kristu, kas tad es esmu, ka spētu pretoties Dievam?
To dzirdējuši, tie apklusa un godināja Dievu, sacīdami: Tātad arī pagāniem Dievs devis atgriešanos no grēkiem dzīvībā.
Bet tie, kas tika izklīdināti vajāšanās, kuras notika Stefana dēļ, aizgāja līdz Feniķijai un Kiprai, un Antiohijai, nesludinādami šo vārdu nevienam kā tikai jūdiem.
Bet daži no tiem bija vīri no Kipras un Kirēnes, kas, nonākuši Antiohijā, runāja grieķiem, sludinādami Kungu Jēzu.
Un Kunga roka bija ar viņiem; liels skaits ticēja un atgriezās pie Kunga.
Tad šī vēsts nonāca Jeruzalemes baznīcas ausīs, un viņi sūtīja Barnabu uz Antiohiju.
Viņš, atnācis un Dieva žēlastību redzējis, priecājās un pamudināja visus turēties pie Kunga ar patiesu sirdi.
Jo viņš bija labs cilvēks un Svētā.
Gara un ticības pilns.
Un daudz ļaužu pievienojās Kungam.
Tad Barnaba aizgāja uz Tarsu uzmeklēt Saulu.
Un atradis to, atveda uz Antiohiju.
Un veselu gadu viņi tur darbojās baznīcā un mācīja daudz ļaužu, un Antiohijas mācekļi pirmo reizi sāka saukties par kristīgajiem.
Tanīs dienās no Jeruzalemes uz Antiohiju atnāca pravieši.
Un viens no tiem, vārdā Agabs, cēlās un Garā norādīja, ka liels bads nāks pār visu zemeslodi.
Tas notika Klaudija laikā.
Bet visi mācekļi apņēmās, kā kurš varēdams, sūtīt pabalstu brāļiem, kas dzīvoja Jūdejā.
To viņi arī izdarīja.
Caur Barnabas un Saula rokām viņi sūtīja vecākajiem.
