Pēc tam bija jūdu svētki; un Jēzus aizgāja uz Jeruzalemi.
Bet Jeruzalemē bija ar piecām pajumtēm Avju dīķis, kas ebrejiski saucas Betsata.
Tanīs gulēja liels daudzums slimnieku, aklo, klibo un izkaltušo, kas gaidīja ūdens sakustēšanos.
Bet tur bija kāds cilvēks, kas slimoja trīsdesmit astoņus gadus.
Jēzus, redzēdams viņu guļam un zinādams, ka tas jau ilgu laiku slimo, sacīja viņam: Vai gribi būt vesels?
Slimais atbildēja Viņam: Kungs, man nav cilvēka, kas mani ievestu dīķī, kad ūdens sakustas, jo, kamēr es aizeju, cits ieiet pirmais.
Jēzus sacīja viņam: Celies, ņem savu gultu un staigā.
Un tūdaļ šis cilvēks izveseļojās, ņēma savu gultu un staigāja.
Bet bija sabata diena.
Tad jūdi sacīja izdziedinātajam: Ir sabats!
Tev nav brīv nest savu gultu!
Viņš tiem atbildēja: Kas mani izdziedināja, tas teica man: ņem savu gultu un staigā!
Tad tie jautāja viņam: Kas ir tas cilvēks, kas tev sacīja: ņem savu gultu un staigā?
Bet izdziedinātais nezināja, kas Tas bija, jo Jēzus aizgāja no ļaudīm, kas atradās tanī vietā.
Vēlāk Jēzus atrada viņu svētnīcā un sacīja tam: Lūk, tu esi izdziedināts; negrēko vairs, lai tev kas ļaunāks nenotiek.
Tas cilvēks aizgāja un paziņoja jūdiem, ka Jēzus ir tas, kas viņu izdziedināja.
Tāpēc jūdi vajāja Jēzu, ka Viņš to darīja sabatā.
Bet Jēzus atbildēja viņiem: Mans Tēvs aizvien darbojas, un es arī darbojos.
Tāpēc jūdi vēl vairāk meklēja Viņu nonāvēt, ka Viņš ne tikai neievēroja sabatu, bet sauca Dievu par savu Tēvu, pielīdzinādams sevi Dievam.
Tad Jēzus atbildēja un sacīja viņiem: Patiesi, patiesi es jums saku: Dēls no sevis neko nevar darīt, ja neredzēs Tēvu darām; jo, ko Viņš dara, to tāpat dara arī Dēls.
Jo Tēvs mīl Dēlu un rāda Viņam visu, ko pats dara, un rādīs Viņam vēl lielākus darbus nekā šos, lai jūs brīnītos.
Jo kā Tēvs uzmodina miroņus un atdzīvina, tā arī Dēls atdzīvina, kurus vēlas.
Jo Tēvs netiesā nevienu, bet visu tiesu nodevis Dēlam, Lai visi tāpat godātu Dēlu, kā godā Tēvu.
Kas Dēlu negodina, tas negodina Tēvu, kas Viņu sūtījis.
Patiesi, patiesi es jums saku: Kas manus vārdus klausa un tic uz To, kas mani sūtījis, tam ir mūžīgā dzīvība; un viņš tiesā nenāk, bet no nāves pāriet dzīvībā.
Patiesi, patiesi es jums saku, ka nāk stunda, un tā tagad ir, kad miroņi dzirdēs Dieva Dēla balsi, un tie, kas dzirdēs, dzīvos.
Jo kā Tēvam ir dzīvība pašam sevī, tā Viņš arī Dēlam devis, lai Viņam būtu dzīvība pašam sevī.
Un deva Viņam varu tiesāt, jo Viņš ir Cilvēka Dēls.
Nebrīnieties par to, jo nāk stunda, kurā visi, kas atrodas kapos, dzirdēs Dieva balsi, Un izies tie, kas labu darījuši, uz augšāmcelšanos dzīvībai, bet tie, kas ļaunu darījuši, uz augšāmcelšanos tiesai.
Es pats no sevis nekā nevaru darīt.
Kā es dzirdu, tā es tiesāju; un mana tiesa ir taisnīga, jo es nemeklēju savu gribu, bet tā, kas mani sūtījis.
Ja es pats dodu liecību par sevi, mana liecība nav patiesa.
Ir Cits, kas liecina par mani; un es zinu, ka liecība, kādu Viņš par mani dod, ir patiesa.
Jūs sūtījāt pie Jāņa; un viņš deva liecību patiesībai.
Tomēr es nepieņemu liecību no cilvēka, bet saku šo, lai jūs tiktu pestīti.
Viņš bija spīdeklis, kas deg un spīd, bet jūs gribējāt īsu laiku līksmoties viņa gaismā.
Bet man ir lielāka liecība nekā Jāņa: jo darbi, ko Tēvs man deva, lai tos pabeidzu, šie paši darbi, ko es daru, dod liecību par mani, ka Tēvs mani sūtījis.
Un Tēvs, kas mani sūtījis, pats deva liecību par mani.
Bet jūs nekad Viņa balsi neesat dzirdējuši, nedz Viņa seju redzējuši.
Un Viņa vārds jūsos nav palicējs, jo jūs neticat tam, ko Viņš sūtījis.
Jūs pētāt Rakstus, jo jūs domājat, ka tajos ir mūžīgā dzīvība; un tie ir, kas liecina par mani.
Bet jūs negribat nākt pie manis, lai iegūtu dzīvību.
No cilvēkiem es godu nepieņemu.
Bet es jūs pazīstu, ka Dieva mīlestības jūsos nav.
Es atnācu sava Tēva vārdā, un jūs mani nepieņēmāt; ja atnāks cits savā vārdā, to jūs pieņemsiet.
Kā jūs varat ticēt, cits no cita godu pieņemdami, bet nemeklējat godu, kas nāk no vienīgā Dieva.
Nedomājiet, ka es jūs apsūdzēšu Tēvam.
Ir kas jūs apsūdz - Mozus, uz ko jūs cerat.
Jo, ja jūs ticētu Mozum, tad jūs ticētu arī man, jo par mani viņš rakstījis (1.Moz.3,15; 22,18; 5.
Moz.18,15), Bet ja jūs neticat viņa rakstiem, kā jūs ticēsiet maniem vārdiem?
