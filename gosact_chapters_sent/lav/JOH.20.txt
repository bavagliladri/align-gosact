Pirmajā nedēļas dienā, rīta agrumā, kad vēl bija tumsa, Marija Magdalēna atnāca pie kapa un redzēja akmeni noveltu no kapa.
Tad viņa skriešus devās pie Sīmaņa Pētera un pie otra mācekļa, ko Jēzus mīlēja, un sacīja viņiem: Viņi Kungu no kapa paņēmuši, un mēs nezinām, kur tie Viņu nolikuši.
Tad Pēteris un otrs māceklis izgāja un atnāca pie kapa.
Abi viņi skrēja reizē; bet otrs māceklis skrēja ātrāk nekā Pēteris un nonāca pie kapa pirmais.
Un viņš noliecās un redzēja noliktu audeklu, tomēr iekšā negāja.
Tad, viņam sekodams, atnāca Sīmanis Pēteris, iegāja kapā un redzēja noliktu audeklu.
Un sviedrauts, kas bijis uz Viņa galvas, nebija nolikts pie audekla, bet atsevišķi satīts savā vietā.
Tad iegāja arī tas māceklis, kas pirmais atnāca pie kapa un redzēja un ticēja.
Jo viņi vēl neizprata Rakstus, ka Viņam vajadzēja no miroņiem augšāmcelties.
Tad mācekļi atkal atgriezās savā mītnē.
Bet Marija stāvēja ārā pie kapa un raudāja.
Un, vēl raudādama, viņa noliecās un paskatījās kapā.
Un viņa redzēja divus eņģeļus baltās drānās sēžam: vienu galvgalī un otru kājgalī, kur bija novietotas Jēzus miesas.
Viņi tai sacīja: Sieviet, ko tu raudi?
Viņa tiem sacīja: Tāpēc, ka tie manu Kungu aiznesuši, un es nezinu, kur tie Viņu likuši.
To sacījusi, viņa pagriezās atpakaļ un redzēja Jēzu stāvam, bet nezināja, ka tas Jēzus.
Jēzus sacīja viņai: Sieviet, ko raudi?
Ko tu meklē?
Tā, domādama, ka tas dārznieks, sacīja Viņam: Kungs, ja tu Viņu aiznesi, tad saki man, kur tu Viņu liki, un es Viņu paņemšu.
Jēzus sacīja viņai: Marija!
Tā apgriezās un sacīja Viņam: Rabboni!
kas nozīmē: Mācītāj!
Jēzus sacīja viņai: Nepieskaries man, jo es vēl neesmu aizgājis pie sava Tēva, bet ej pie maniem brāļiem un saki viņiem: es aizeju pie sava Tēva un jūsu Tēva, pie sava Dieva un jūsu Dieva.
Tad Marija Magdalēna aizgāja un paziņoja mācekļiem: Es redzēju Kungu, un to Viņš man pateica.
Kad tanī pat pirmajā nedēļas dienā, vakaram iestājoties, aiz bailēm no jūdiem durvis, kur mācekļi bija sapulcējušies, bija aizslēgtas, Jēzus atnāca un nostājās viņu vidū, un sacīja tiem: Miers jums!
Un Viņš, to pateicis, tiem rādīja rokas un sānus.
Tad mācekļi, redzēdami Kungu, kļuva līksmi.
Tad Viņš atkal tiem sacīja: Miers jums!
Kā mans Tēvs sūtījis mani, tā es jūs sūtu.
To pateicis, Viņš dvesa un sacīja tiem: Saņemiet Svēto Garu!
Kam jūs grēkus piedosiet, tiem tie būs piedoti, kam tos aizturēsiet, tiem tie būs aizturēti.
Bet Toms, viens no tiem divpadsmit, saukts Dvīnis, nebija pie viņiem, kad atnāca Jēzus.
Tad pārējie mācekļi sacīja viņam: Mēs redzējām Kungu.
Bet viņš sacīja tiem: Ja es neredzēšu naglu rētas Viņa rokās un savu pirkstu neielikšu naglu rētās, un savu roku neielikšu Viņa sānos, es neticēšu.
Un pēc astoņām dienām atkal Viņa mācekļi un arī Toms bija iekšā.
Un durvis bija aizslēgtas.
Jēzus atnāca un nostājās starp viņiem, un sacīja: Miers jums!
Pēc tam Viņš sacīja Tomam: Sniedz šurp savu pirkstu un aplūko manas rokas, un sniedz šurp savu roku un liec to manos sānos, un neesi neticīgs, bet ticīgs!
Toms atbildēja Viņam, sacīdams: Mans Kungs un mans Dievs!
Jēzus sacīja viņam: Tom, tu ticēji tāpēc, ka tu mani redzēji.
Svētīgi tie, kas nav redzējuši, bet ir ticējuši.
Vēl daudz citus brīnumus Jēzus darīja savu mācekļu priekšā, kas nav rakstīti šinī grāmatā.
Bet šis ir rakstīts, lai jūs ticētu, ka Jēzus ir Kristus, Dieva Dēls, un lai jūs ticēdami iemantotu dzīvību Viņa vārdā.
