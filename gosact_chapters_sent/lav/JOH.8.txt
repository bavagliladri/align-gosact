Bet Jēzus aizgāja uz Olīvkalnu.
Un agri rītā Viņš atkal atnāca svētnīcā, un visa tauta sanāca pie Viņa.
Un Viņš apsēdās un mācīja tos.
Te rakstu mācītāji un farizeji atveda sievieti, pieķertu laulības pārkāpšanā, un to vidū nostādījuši, Sacīja Viņam: Mācītāj, šī sieviete tikko pieķerta laulības pārkāpšanā.
Bet Mozus bauslībā mums pavēlējis tādu sievieti nomētāt akmeņiem.
Ko Tu saki?
(3.Moz.20,10).
To tie sacīja, Viņu kārdinādami, lai varētu Viņu apsūdzēt.
Bet Jēzus, uz priekšu noliecies, ar pirkstu rakstīja smiltīs.
Kad nu tie turpināja Viņam jautāt, Viņš piecēlies sacīja tiem: Kas no jums bez grēka, lai pirmais met akmeni uz viņu!
(5.Moz.17,7).
Un Viņš, atkal noliecies, rakstīja zemē.
Bet tie, to dzirdējuši, sākot ar vecākajiem, cits pēc cita aizgāja.
Palika Jēzus viens un sieviete, vidū stāvot.
Tad Jēzus piecēlies sacīja viņai: Sieviet, kur ir tie, kas tevi apsūdzēja?
Vai neviens tevi nepazudināja?
Viņa sacīja: Neviens, Kungs!
Tad Jēzus teica tai: Arī es tevi nepazudināšu.
Ej un negrēko vairs!
Tad Jēzus atkal runāja un sacīja tiem: Es esmu pasaules gaisma; kas man seko, tas nestaigā tumsā, bet iegūs dzīvības gaismu.
Bet farizeji sacīja Viņam: Tu liecini pats par sevi; tava liecība nav patiesa.
Jēzus atbildēja viņiem, sacīdams: Un ja es liecinu pats par sevi, tad mana liecība ir pareiza, jo es zinu, no kurienes nāku un kur eju; bet jūs nezināt, no kurienes es nāku un kur eju.
Jūs tiesājat miesīgi; es netiesāju nevienu.
Un ja es tiesāju, mans lēmums ir pareizs, jo es neesmu viens, bet es un Tēvs, kas mani sūtījis.
Un jūsu bauslībā rakstīts, ka divu cilvēku liecība ir pareiza (5.Moz.17,6; 19,15).
Es esmu, kas liecību dod pats par sevi, un par mani liecina Tēvs, kas mani sūtījis.
Tad tie sacīja Viņam: Kur ir tavs Tēvs?
Jēzus atbildēja: Ne jūs mani pazīstat, ne manu Tēvu.
Ja jūs mani pazītu, tad pazītu arī manu Tēvu.
Šos vārdus Jēzus, mācīdams svētnīcā, teica pie upura lādes; un neviens Viņu neapcietināja, jo Viņa stunda vēl nebija pienākusi.
Tad Jēzus atkal viņiem sacīja: Es aizeju, un jūs meklēsiet mani un savā grēkā nomirsiet.
Kur es eju, tur jūs nevarat nākt.
Tad jūdi teica: Vai Viņš sevi nonāvēs, ka Viņš sacīja: Kur es eju, tur jūs nevarat nākt?
Un Viņš tiem sacīja: Jūs esat no šīs zemes, es esmu no augšienes.
Jūs esat no šīs pasaules, es neesmu no šīs pasaules.
Tāpēc es jums sacīju, ka jūs nomirsiet savos grēkos; jo ja jūs neticēsiet, ka es tas esmu, jūs nomirsiet savos grēkos.
Tad tie sacīja Viņam: Kas Tu esi?
Jēzus viņiem atbildēja: Sākums, kas arī ar jums runā.
Daudz man par jums jārunā un jātiesā, bet Tas, kas mani sūtījis, ir patiess; un es runāju pasaulei to, ko esmu no Viņa dzirdējis.
Un tie nesaprata, ka Viņš Dievu sauca par savu Tēvu.
Tad Jēzus sacīja viņiem: Kad jūs paaugstināsiet Cilvēka Dēlu, tad jūs atzīsiet, ka es tas esmu; un es pats no sevis nekā nedaru un runāju tikai to, ko Tēvs man mācījis.
Un Tas, kas mani sūtījis, ir ar mani; un Viņš nav atstājis mani vienu, jo es vienmēr daru to, kas Viņam labpatīk.
Kad Viņš tā runāja, daudzi ticēja Viņam.
Tad Jēzus sacīja tiem jūdiem, kas Viņam ticēja: Ja jūs pastāvēsiet manā mācībā, tad patiesi jūs būsiet mani mācekļi.
Un jūs atzīsiet patiesību, un patiesība darīs jūs brīvus.
Tie Viņam atbildēja: Mēs esam Ābrahama pēcnācēji un nekad nevienam neesam vergojuši, kā tad Tu saki: jūs būsiet brīvi?
Jēzus atbildēja viņiem: Patiesi, patiesi es jums saku: ikviens, kas grēku dara, ir grēka vergs.
Vergs nepaliek mājās mūžīgi, bet dēls paliek mūžīgi.
Ja tad Dēls jūs atbrīvos, jūs patiesi būsiet brīvi.
Zinu, ka jūs esat Ābrahama Dēli, bet jūs meklējat mani nonāvēt, tāpēc ka jūs manus vārdus neaptverat.
Es runāju to, ko esmu redzējis pie sava Tēva; un jūs darāt to, ko redzējāt pie sava tēva.
Tie atbildēja Viņam, sacīdami: Mūsu tēvs ir Ābrahams.
Jēzus viņiem sacīja: Ja jūs esat Ābrahama bērni, tad dariet Ābrahama darbus!
Bet jūs tagad tiecaties nonāvēt mani, Cilvēku, kas jums teicu patiesību, ko dzirdēju no Dieva.
To Ābrahams nedarīja.
Jūs darāt savu tēvu darbus.
Tad tie sacīja Viņam: Mēs neesam netiklībā dzimuši, mums ir viens Tēvs, Dievs!
Jēzus viņiem sacīja: Ja Dievs būtu jūsu tēvs, tad jūs mani mīlētu, jo es esmu izgājis un nāku no Dieva.
Jo es neesmu nācis no sevis, bet Viņš mani ir sūtījis.
Kāpēc jūs nesaprotat manu runu?
Tāpēc, ka jūs neesat spējīgi klausīties manos vārdos.
Jūsu tēvs ir velns; un jūs gribat darīt sava tēva kārības.
Tas sākumā ir bijis slepkava un nepastāv patiesībā, jo viņā patiesības nav.
Melus runādams, viņš runā savu, jo viņš ir melis un meļu tēvs.
Bet kad runāju patiesību, jūs neticat man.
Kas no jums man var pārmest grēku?
Ja es jums runāju patiesību, kāpēc jūs neticat man?
Kas ir no Dieva, tas Dieva vārdus dzird.
Jūs tāpēc nedzirdat, ka neesat no Dieva.
Tad jūdi Viņam atbildēja, sacīdami: Vai mēs labi nesakām, ka Tu esi samarietis un ka Tevī ir ļaunais gars?
Jēzus atbildēja: Manī ļaunā gara nav, bet es godinu savu Tēvu, bet jūs man darāt negodu.
Bet es savu godu nemeklēju; ir Kas meklē un tiesā.
Patiesi, patiesi es jums saku: Ja kas manus vārdus izpildīs, tas nāves mūžam neredzēs.
Tad jūdi sacīja: Tagad mēs zinām, ka Tevī ir ļaunais gars.
Ābrahams un pravieši nomira, bet Tu saki: kas manus vārdus pildīs, tas nāvi mūžam nebaudīs.
Vai Tu esi lielāks nekā mūsu tēvs Ābrahams, kas miris?
Arī pravieši miruši.
Par ko Tu sevi turi?
Jēzus atbildēja: Ja es sevi godinu, mans gods nav nekas.
Tas ir mans Tēvs, kas mani godina, par ko jūs sakāt, ka Viņš ir jūsu Dievs.
Un jūs Viņu nepazīstat, bet es Viņu zinu.
Un ja es sacītu, ka es Viņu nezinu, tad es būtu jums līdzīgs melis.
Bet es Viņu pazīstu un pildu Viņa vārdu.
Jūsu Tēvs Ābrahams priecājās, ka viņš redzēs manu dienu.
Viņš redzēja un gavilēja (1.Moz.18,18; 22,18).
Tad jūdi sacīja Viņam, Tev vēl nav piecdesmit gadu, un Tu esi Ābrahamu redzējis?
Jēzus viņiem sacīja: Patiesi, patiesi es jums saku: pirms nekā Ābrahams bija, es esmu.
Tad viņi pacēla akmeņus, lai mestu Viņam, bet Jēzus paslēpās un izgāja no svētnīcas.
