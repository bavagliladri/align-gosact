Un Viņš, iekāpis laivā, pārcēlās pāri un ieradās savā pilsētā.
Un, lūk, pie Viņa atnesa paralizēto, kas gulēja gultā.
Un Jēzus, redzēdams viņu ticību, sacīja paralizētajam: Uzticies, dēls, tavi grēki tev piedoti!
Bet, lūk, daži no rakstu mācītājiem paši sevī domāja: Šis zaimo Dievu.
Kad Jēzus redzēja to domas, Viņš sacīja: Ko jūs domājat ļaunu savās sirdīs?
Ko vieglāk pateikt: tavi grēki tev piedoti, vai sacīt: celies un staigā?
Bet lai jūs zinātu, ka Cilvēka Dēlam ir vara virs zemes grēkus piedot, - tad Viņš sacīja paralizētajam: Celies, ņem savu gultu un ej savās mājās!
Un viņš cēlās un gāja savās mājās.
Ļaudis, redzot to, nobijās un godināja Dievu, kas tādu varu devis cilvēkiem.
Un kad Jēzus no turienes gāja tālāk, Viņš redzēja cilvēku, Mateju vārdā, sēžot muitnīcā.
Un Viņš sacīja tam: Seko man!
Un tas uzcēlies sekoja Viņam.
Un notika, kad Viņš atradās mājā pie galda, lūk, daudzi muitnieki un grēcinieki nāca un novietojās kopā ar Jēzu un Viņa mācekļiem.
Farizeji, to redzēdami, sacīja Viņa mācekļiem: Kāpēc jūsu Mācītājs ēd kopā ar muitniekiem un grēciniekiem?
To redzot, Jēzus sacīja: Veseliem nav vajadzīgs ārsts, bet gan slimiem.
Ejiet un mācieties saprast, ko tas nozīmē: Es vēlos žēlsirdību, bet ne upuri!
Es neesmu nācis aicināt taisnīgos, bet gan grēciniekus.
Tad atnāca Jāņa mācekļi pie Viņa un jautāja: Kāpēc mēs un farizeji bieži gavējam, bet Tavi mācekļi negavē?
Un Jēzus sacīja viņiem: Vai var kāzu viesi būt noskumuši, kamēr līgavainis ir pie viņiem?
Bet nāks dienas, kad līgavaini atraus no viņiem; tad viņi gavēs.
Neviens neliek jaunas drānas ielāpu uz vecām drēbēm, jo tas drēbēs izplīsīs visā savā platumā, un plīsums būs vēl sliktāks.
Arī jaunu vīnu nelej vecos maisos, citādi maisi pārplīsīs; un vīns izlīs, un maisi ies bojā.
Bet jaunu vīnu lej jaunos maisos, tad abi uzglabāsies.
Kamēr Viņš to runāja tiem, lūk, kāds priekšnieks atnāca un pielūdza Viņu, sacīdams: Kungs, mana meita tikko nomira, bet nāc, uzliec viņai savu roku, un tā dzīvos!
Un Jēzus uzcēlies sekoja viņam kopā ar saviem mācekļiem.
Un, lūk, sieviete, kas divpadsmit gadus slimoja ar asins noplūšanu, no mugurpuses pienāca un pieskārās Viņa drēbju vīlei.
Jo viņa sacīja sevī: Ja tikai es pieskaršos Viņa drēbēm, es kļūšu vesela.
Bet Jēzus, atgriezies un ieraudzījis viņu, sacīja: Uzticies, meita, tava ticība tevi izdziedināja!
Un no šī brīža sieviete kļuva vesela.
Un kad Jēzus atnāca priekšnieka mājā un redzēja stabulnieku un trokšņotāju pūli, Viņš sacīja: Atkāpieties, jo meitiņa nav mirusi, bet guļ!
Un tie Viņu izsmēja.
Un kad pūlis bija izdzīts, Viņš iegāja un saņēma viņas roku, un meitiņa uzcēlās.
Un šī ziņa izplatījās visā tanī zemē.
Un kad Jēzus no turienes gāja tālāk, Viņam sekoja divi aklie, saukdami un sacīdami: Dāvida Dēls, apžēlojies par mums!
Bet tiklīdz Viņš bija atnācis mājās, aklie piegāja pie Viņa.
Un Jēzus sacīja viņiem: Vai jūs ticat, ka es varu jums līdzēt?
Tie atbildēja: Jā gan, Kungs!
Tad Viņš skāra to acis, sacīdams: Kā jūs ticējāt, tā jums lai notiek!
Un viņu acis atvērās; un Jēzus viņiem piekodināja, sacīdams: Lūkojiet, ka neviens to nezinātu!
Bet tie aizgājuši godināja Viņu visā tanī apkārtnē.
Kad tie bija aizgājuši, lūk, atnesa vienu mēmu, ļaunā gara apsēstu cilvēku.
Kad ļaunais gars bija izdzīts, mēmais sāka runāt, bet ļaudis brīnījās, sacīdami: Nekad vēl Izraēlī nav bijusi tāda parādība.
Bet farizeji sacīja: Ar velnu virsnieka spēku Viņš izdzen ļaunos garus.
Un Jēzus apstaigāja visas pilsētas un miestus, mācīdams viņu sinagogās un sludinādams valstības evaņģēliju, un dziedinādams katru slimību un katru vājību.
Bet, redzot ļaudis, Viņam kļuva to žēl, jo viņi bija apspiesti kā avis, kam nav gana.
Tad Viņš sacīja saviem mācekļiem: Pļauja gan liela, bet strādnieku maz.
Tāpēc lūdziet pļaujas Kungu, lai Viņš sūta strādniekus savā pļaujā!
