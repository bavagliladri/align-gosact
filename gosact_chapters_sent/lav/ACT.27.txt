Kad bija nolemts, ka Pāvilam jāpārceļas uz Itāliju, viņu kopā ar citiem cietumniekiem nodeva ķeizara karaspēka vienības simtniekam, vārdā Jūlijam.
Iekāpuši kādā Andrumetijas kuģī, mēs aizbraucām, sākdami ceļojumu gar Āzijas piekrasti.
Maķedonietis Aristarhs no Tesalonīkes bija pie mums.
Nākošajā dienā mēs nonācām Sidonā.
Jūlijs apgājās ar Pāvilu cilvēcīgi un atļāva aiziet pie draugiem, lai tie viņu apgādātu.
No turienes aizbraukuši, mēs braucām lejpus Kiprai, jo bija pretvējš.
Pārbraukuši jūru gar Kilikiju un Pamfīliju, mēs nonācām Listrā, kas atrodas Likijā.
Tur simtnieks, atradis kādu kuģi no Aleksandrijas, kas brauca uz Itāliju, pārvietoja mūs tanī.
Daudzas dienas lēni braukdami, mēs tikko nonācām iepretim Knidai, tāpēc ka vējš mums traucēja, un braucām gar Krētu netālu no Salmones.
Ar grūtībām, garām braukdami, mēs nonācām kādā vieta, ko sauc par Labo ostu.
Tās tuvumā atradās Talasas pilsēta.
Bet bija pagājis ilgs laiks, un kuģošana vairs nebija droša, jo arī gavēnis jau bija pagājis, un Pāvils brīdinājā tos, Sacīdams viņiem: Vīri, es redzu, ka kuģošana sāk izvērsties briesmās un lielā postā ne tikai kravai un kuģim, bet arī mūsu dzīvībām.
Bet virsnieks vairāk ticēja stūrmanim un kuģa īpašniekam nekā tam, ko sacīja Pāvils.
Tā kā osta nebija piemērota pārziemošanai, daudzi nāca pie atziņas aizbraukt no turienes un, ja iespējams, nokļūt Foinīkā, lai tur pārziemotu.
Tā ir Krētas osta, kas atvērta pret dienvidvakariem un ziemeļvakariem.
Dienvidu vējam pūšot, viņi domāja sasniegt savu nodomu, un pacēluši enkurus, brauca gar Krētu.
Bet neilgi pēc tam sacēlās pret to viesuļvētra, ko sauc par ziemeļrīteni.
Kuģis tika aizrauts, un tas nespēja pretoties vējam.
Nododot kuģi vētras varā, mēs tikām aiznesti.
Mēs braucām gar kādu salu, kas saucās Kauda, un mēs tikko spējām valdīt laivu.
To izvilkuši, viņi pielietoja glābšanas līdzekļus un apsēja kuģi.
Bīdamies nokļūt Sirtē, viņi nolaida buras un ļāvās nest.
Kad mūs vētra ļoti svaidīja, otrā dienā viņi nometa daļu kravas.
Bet trešajā dienā viņi savām rokām izmeta kuģa rīkus.
Kad vairākas dienas nebija redzama ne saule, ne zvaigznes un trakoja liela vētra, mums zuda katra cerība izglābties.
Tā kā viņi ilgi nebija ēduši, Pāvils nostājās viņu vidū un sacīja: Vīri, jums vajadzēja mani paklausīt un neatstāt Krētu.
Tad jūs izsargātos no šīm grūtībām un zaudējumiem.
Tagad es jums atgādinu: nezaudējiet drosmi, jo neviens no jums bojā neies, tikai kuģis.
Jo šinī naktī man piestājās Dieva eņģelis, kam es piederu un kam kalpoju, Sacīdams: Nebīsties, Pāvil, tev jāstājas ķeizara priekšā un, lūk, Dievs tev dāvājis visus, kas kopā ar tevi brauc.
Tāpēc, vīri, nezaudējiet drosmi, jo es ticu Dievam, ka tā notiks, kā man tika sacīts.
Bet mums jānokļūst kādā salā.
Bet pēc tam iestājās četrpadsmitā nakts, un mēs ap pusnakti braucām pa Adrijas jūru.
Tad jūrnieki nojauta, ka tuvojamies zemei.
Nolaiduši lodi, tie atrada divdesmit asis, bet nedaudz tālāk tie izmērīja piecpadsmit.
Baidīdamies uzskriet klintīm, tie kuģa pakaļgalā izmeta četrus enkurus un gaidīja dienu austam.
Bet jūrnieki, nolaižot laivu jūrā, mēģināja aizbēgt no kuģa, izlikdamies, it kā viņi gribētu priekšgalā nolaist enkurus.
Tad Pāvils sacīja virsniekiem un kareivjiem: Ja šie kuģī nepaliek, jūs nevarat tikt izglābti.
Tad kareivji pārcirta laivas virves un ļāva tai nokrist.
Gaismai austot, Pāvils lūdza visus pieņemt barību, sacīdams: Šodien ir četrpadsmitā diena, kamēr jūs, nekā neēduši, gaidāt un neko neesat baudījušī.
Tāpēc es jūs lūdzu pieņemt barību jūsu veselības dēļ, jo nevienam no jums ne mats no galvas nezudīs.
To pateicis, viņš paņēma maizi, visu priekšā pateicās Dievam un, to pārlauzis, sāka ēst.
Tad visi kļuva drošāki un sāka ēst.
Pavisam kuģī mēs bijām divsimt septiņdesmit sešas dvēseles.
Paēduši līdz sātam, viņi izmeta kviešus jūrā, lai atvieglotu kuģi.
Kad iestājās diena, viņi zemi nepazina, bet saskatīja kādu līci ar lēzenu krastu.
Tanī viņi domāja, ja tas iespējams, izmest kuģi.
Atbrīvojuši enkurus, viņi ļāvās jūrai.
Tad tie, atraisījuši stūres un pacēluši priekšējās buras pa vējam, stūrēja uz krastu.
Mēs nokļuvām joslā starp jūras ietekām, un viņi tur uzvadīja kuģi.
Tā priekšgals palika nekustīgs, bet pakaļgalu jūras viļņi sadauzīja.
Tad kareivjiem radās nodoms apcietinātos nonāvēt, lai kāds neaizpeldētu un neizbēgtu.
Bet virsnieks, gribēdams glābt Pāvilu, neļāva tam notikt.
Viņš pavēlēja tiem, kas prata peldēt, pirmajiem mesties ārā un, zemi sasniedzot, glābties.
Pārējos viņi novietoja: citus uz dēļiem, citus uz kuģa atliekām.
Un tā notika, ka visi ļaudis nokļuva uz sauzemes.
