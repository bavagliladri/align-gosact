Pēc tam Jēzus staigāja pa Galileju, jo Viņš negribēja apmeklēt Jūdeju, tāpēc ka jūdi meklēja Viņu nonāvēt.
Bet jūdu būdiņu svētki (Scenopegia) bija ļoti tuvu.
Tad Tā brāļi sacīja Viņam: Aizej no šejienes un dodies uz Jūdeju, lai arī Tavi mācekļi redz Tavus darbus, ko Tu dari.
Neviens taču neko nedara slepenībā, bet katrs grib būt ievērojams.
Ja Tu to dari, tad atklāj sevi pasaulei.
Jo pat Viņa brāļi neticēja Viņam.
Tad uz to Jēzus sacīja viņiem: mans laiks vēl nav pienācis, bet jūsu laiks vienmēr ir klāt.
Pasaule nevar jūs ienīst, bet mani nīst, jo es liecinu par to, ka tās darbi ir ļauni.
Jūs ejiet šajos svētkos, bet es vēl neeju šajos svētkos, jo mans laiks vēl nav piepildījies.
To pateicis, Viņš palika Galilejā.
Bet, kad Viņa brāļi bija aizgājuši, tad arī Viņš aizgāja svētkos ne atklāti, bet it kā slepeni.
Bet jūdi meklēja Viņu svētkos un sacīja: Kur Viņš ir?
Un daudz kurnēšanas bija ļaudīs par Viņu; jo vieni sacīja: Viņš ir labs, bet citi teica: Nē, Viņš maldina ļaudis.
Tomēr neviens, bīdamies jūdu, nerunāja par Viņu atklāti.
Bet kad svētki bija jau pusē, Jēzus iegāja svētnīcā un mācīja.
Bet jūdi brīnījās un sacīja: Kā Viņš, nemācīts būdams, zina Rakstus?
Jēzus viņiem atbildēja, sacīdams: Mana mācība nav mana, bet Tā, kas mani sūtījis.
Ja kāds vēlas Viņa gribu pildīt, tas no mācības sapratīs, vai tā no Dieva, vai es runāju pats no sevis.
Kas runā pats no sevis, tas meklē sev godu; bet kas meklē Tā godu, kas mani sūtījis, tas ir patiess un netaisnības viņā nav.
Vai Mozus nedeva jums bauslību?
Bet neviens no jums nepilda bauslību.
Kāpēc jūs meklējat mani nonāvēt?
Ļaudis atbildēja, sacīdami: Ļaunais gars Tevi apsēdis: kas meklē Tevi nogalināt?
Jēzus atbildēja un sacīja viņiem: Vienu darbu es padarīju, un jūs visi brīnāties.
Tāpēc Mozus deva jums apgraizīšanu, lai gan tā nav no Mozus, bet no tēviem; un jūs sabatā apgraizāt cilvēku.
Ja cilvēks sabatā saņem apgraizīšanu un Mozus bauslība netiek pārkāpta, ko tad jūs dusmojaties uz mani, ka es sabatā izdziedināju visu cilvēku?
Netiesājiet pēc ārienes, bet spriediet taisnīgu tiesu!
Tad daži no jeruzlemiešiem sacīja: Vai šis nav Tas, ko meklē nonāvēt?
Un, lūk, Viņš runā atklāti, un tie Viņam nekā nesaka.
Vai priekšnieki tiešām pārliecinājušies, ka Viņš ir Kristus?
Un mēs zinām Viņu, no kurienes Viņš; bet kad nāks Kristus, neviens nezinās, no kurienes Viņš.
Tad Jēzus sauca, svētnīcā mācīdams, un sacīja: Jūs pazīstat mani un zināt, no kurienes es esmu nācis.
Ir viens Patiesīgais, kas mani sūtījis, kuru jūs nepazīstat.
Es Viņu pazīstu, jo es esmu no Viņa, un Viņš mani sūtīja.
Tad tie meklēja Viņu satvert, bet neviens Viņam rokas nepielika, jo vēl Viņa stunda nebija pienākusi.
Bet daudzi no ļaudīm ticēja Viņam un sacīja: Kad atnāks Kristus, vai Viņš padarīs vairāk brīnumu, nekā Šis dara?
Farizeji dzirdēja ļaudis tā par Viņu runājam; un priekšnieki un farizeji sūtīja kalpus, lai Viņu aizturētu.
Tad Jēzus sacīja viņiem: Vēl neilgi man ar jums būt, un tad aiziešu pie Tā, kas mani sūtījis.
Jūs mani meklēsiet, bet neatradīsiet, jo kur es esmu, tur jūs nevarat nākt.
Tad jūdi savstarpēji sarunājās: Kur Viņš grib iet, ka mēs Viņu neatradīsim?
Vai Viņš ies pie izklīdušajiem starp pagāniem un mācīs pagānus?
Kas tā par runu, ko Viņš teica: jūs mani meklēsiet un neatradīsiet, un kur es esmu, tur jūs nevarat nākt?
Bet beidzamajā lielajā svētku dienā Jēzus stāvēja un sauca, sacīdams: Kam slāpst, lai nāk pie manis un dzer!
Kas uz mani tic, no tā iekšienes, kā sacīts Rakstos, plūdīs dzīvā ūdens straumes (Is.12,3).
Bet to Viņš sacīja par Garu, ko saņems tie, kas uz Viņu tic, jo Gars vēl nebija dots, tāpēc ka Jēzus vēl nebija pagodināts.
Kad daži no ļaudīm dzirdēja Viņa runu, tie sacīja: Patiesi Viņš ir pravietis.
Citi sacīja: Viņš ir Kristus.
Bet citi teica: Vai Kristus nāk no Galilejas?
Vai Rakstos nav sacīts, ka Kristus nāk no Dāvida cilts un no Betlēmes miesta, kur bija Dāvids?
Tā ļaudīs izcēlās šķelšanās Viņa dēļ.
Un daži no tiem gribēja Viņu apcietināt, bet rokas neviens Viņam nepielika.
Tad kalpi atgriezās pie augstajiem priesteriem un farizejiem; un tie sacīja viņiem: Kāpēc jūs Viņu neatvedāt?
Kalpotāji atbildēja: Nekad cilvēks nav tā runājis, kā šis Cilvēks.
Tad farizeji atbildēja viņiem: Vai arī jūs esat apmāti?
Vai tad kāds no priekšniekiem un farizejiem tic uz Viņu?
Bet šis pūlis, kas nezina bauslību, lai ir nolādēts!
Nikodēms, kas bija viens no tiem, kas naktī bija nācis pie Viņa, sacīja tiem: Vai mūsu likums tiesā cilvēku, ja iepriekš neuzklausa viņu pašu un neuzzina, ko viņš darījis?
Tie atbildēja viņam, sacīdami: Vai arī tu esi galilejietis?
Izpēti Rakstus un redzēsi, ka no Galilejas nenāk pravietis.
Un tie atgriezās katrs savās mājās.
