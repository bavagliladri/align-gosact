Un Viņš, cēlies no turienes, nāca Jūdejas robežās, viņpus Jordānai; un atkal ļaužu pulki sapulcējās pie Viņa; un Viņš kā parasti mācīja tos.
Un farizeji pienāca un, Viņu kārdinādami, jautāja: Vai vīrs drīkst šķirties no sievas?
Bet Viņš atbildēdams sacīja tiem: Ko Mozus jums pavēlējis?
Tie sacīja: Mozus atļāvis rakstīt šķiršanās grāmatu un šķirties.
(5.Moz.24,1) Jēzus atbildēja un sacīja viņiem: Jūsu cietsirdības dēļ viņš jums šo likumu rakstījis.
Bet no radīšanas sākuma Dievs viņus radīja kā vīrieti un sievieti.
(1.Moz.1,27)
Tāpēc cilvēks atstās savu tēvu un māti un paliks pie savas sievas.
(1.Moz.2,24; Mt.19,5; 1.Kor.7,10; Ef.5,31)
Un tie būs divi vienā miesā.
Tātad viņi jau nav divi, bet viena miesa.
(1.Kor.6,16)
Tāpēc, ko Dievs savienojis, to cilvēkam nebūs šķirt.
Un Viņa mācekļi mājās atkal jautāja Viņam par to pašu.
Un Viņš tiem sacīja: Ja kas no savas sievas šķiras un citu precē, tas pārkāpj laulību ar viņu.
Un ja sieva šķiras no sava vīra un iziet pie cita, tā pārkāpj laulību.
(Lk.16,18; 1.Kor.7,10-11) Un Viņam atnesa bērniņus, lai Viņš tiem pieskartos, bet mācekļi norāja nesējus.
Jēzus, tos redzēdams, saīga un sacīja viņiem: Laidiet bērniņus pie manis nākt un neliedziet viņiem, jo tādiem pieder Dieva valstība.
Patiesi, es jums saku: kas Dieva valstību nepieņem kā bērns, tas tanī neieies.
(Mt.18,3)
Un Viņš tos apskāva un, uzlicis tiem rokas, tos svētīja.
Un kad Viņš bija izgājis ceļā, kāds piesteidzās un, ceļos pret Viņu nometies, lūdza Viņu: Labais Mācītāj, kas man jādara, lai es iemantotu mūžīgo dzīvošanu?
Bet Jēzus sacīja viņam: Kāpēc tu mani sauc par labo?
Neviens nav labais, kā vienīgi Dievs.
Tu baušļus zini: tev nebūs laulību pārkāpt, tev nebūs nokaut, tev nebūs zagt, tev nebūs nepatiesu liecību dot, tev nebūs krāpt, tev būs tēvu un māti godāt!
Bet tas atbildēja un sacīja Viņam: Mācītāj, no savas jaunības es esmu visu to pildījis.
Bet Jēzus, uzlūkodams viņu, iemīlēja to un sacīja tam: Viena tev trūkst: ej, pārdod visu, kas tev ir, un atdod nabagiem, un tev būs manta debesīs; un nāc, seko man!
Tas, noskumis par šo vārdu, aizgāja bēdīgs, jo viņam bija daudz īpašumu.
Un Jēzus apskatījies sacīja saviem mācekļiem: Cik grūti tiem, kam bagātība, ieiet Dieva valstībā!
Bet mācekļi iztrūkās par Viņa vārdiem.
Bet Jēzus atkal atbildēdams, sacīja tiem: Bērniņi, cik grūti ieiet Dieva valstībā tiem, kas paļaujas uz naudu!
Vieglāk kamielim iziet caur adatas aci nekā bagātam ieiet Dieva valstībā.
Tie vēl vairāk brīnījās un savā starpā runāja: Un kas tad var kļūt pestīts?
Un Jēzus, viņus uzlūkodams, sacīja: Tas nav iespējams cilvēkiem, bet ne Dievam, jo Dievam viss ir iespējams.
(Mt.19,26)
Un Pēteris sāka Viņam runāt: Lūk, mēs visu atstājām un sekojām Tev.
(Mt.19,27;Lk.18,28) Jēzus atbildēdams sacīja: Patiesi es jums saku: nav neviena, kas manis un evaņģēlija dēļ būtu atstājis namu vai brāļus, vai māsas, vai tēvu, vai māti, vai bērnus, vai tīrumus, Kas tagad, šinī laikā, nesaņemtu simtkārt tik daudz, kaut caur vajāšanām, namus un brāļus, un māsas, un mātes, un bērnus, un tīrumus, un nākošajā laikā mūžīgo dzīvi.
Bet daudzi pirmie būs pēdējie, un pēdējie būs pirmie.
(Mt.19,30)
Bet viņi bija ceļā, iedami uz Jeruzalemi; un Jēzus gāja viņiem pa priekšu; un tie, iztrūkušies un baidīdamies, sekoja.
Un Viņš atkal, pieaicinājis tos divpadsmit, sāka tiem runāt par to, kas Viņam notiks.
(Mt.20,17; Lk.18,31)
Jo, lūk, mēs ejam uz Jeruzalemi, un Cilvēka Dēls tiks nodots augstajiem priesteriem un rakstu mācītājiem, un vecākajiem; un tie Viņu notiesās nāvē un nodos pagāniem; Un tie Viņu izsmies un apspļaudīs Viņu, un šaustīs Viņu, un nonāvēs Viņu, un trešajā dienā Viņš augšāmcelsies.
Un Zebedeja dēli, Jēkabs un Jānis, piegājuši pie Viņa, sacīja: Mācītāj, mēs vēlamies, lai Tu mums darītu, ko vien mēs lūgsim!
Bet Viņš tiem sacīja: Ko jūs vēlaties, lai es jums darītu?
Tie sacīja: Dod mums, lai mēs Tavā godībā sēdētu viens tavā labajā, otrs Tavā kreisajā pusē!
Bet Jēzus viņiem sacīja: Jūs nezināt, ko lūdzat.
Vai jūs varat dzert to biķeri, ko es dzeru, un tapt kristīti kristībā, kurā es tieku kristīts?
Bet tie Viņam sacīja: Mēs varam!
Bet Jēzus viņiem sacīja: Biķeri, kuru es dzeru, jūs gan dzersiet un tapsiet kristīti kristībā, kurā es topu kristīts, Bet sēdēt pie manas labās vai kreisās rokas man nepiederas dot jums, bet kuriem tas ir sataisīts.
Kad tie desmit to dzirdēja, tie ņēma to Jēkabam un Jānim ļaunā.
Bet Jēzus tos pieaicināja un sacīja viņiem: Jūs zināt, ka tie, kas tiek uzskatīti par tautu valdniekiem, valda pār tām; un viņu valdnieki izmanto varu pār tām.
Bet tā lai nav jūsu starpā, bet kas grib tapt lielāks, lai ir jūsu sulainis!
Bet kas no jums grib būt pirmais, lai ir visu kalps!
Jo arī Cilvēka Dēls nav nācis, lai Viņam kalpotu, bet lai Viņš kalpotu un dotu savu dzīvību daudzo atpestīšanai.
Un tie nonāca Jērikā; un Viņam ar saviem mācekļiem un daudz ļaudīm no Jērikas izejot, Bartimejs, Timeja dēls, būdams neredzīgs, sēdēja ceļmalā un ubagoja.
Viņš, izdzirdis, ka tas ir Jēzus no Nācaretes, sāka saukt un sacīja: Jēzu, Dāvida Dēls, apžēlojies par mani!
Un daudzi to apsauca, lai viņš paliktu klusu.
Bet viņš vēl skaļāk sauca: Dāvida Dēls, apžēlojies par mani!
Un Jēzus apstājies lika viņu pasaukt.
Un tie sauca neredzīgo, sacīdami viņam: Nebīsties, celies, Viņš tevi sauc!
Tas, nometis savu mēteli, cēlās un nāca pie Viņa.
Un Jēzus, uzrunādams, sacīja viņam: Ko tu gribi, lai es tev daru?
Bet aklais sacīja Viņam: Mācītāj, lai es redzu!
Bet Jēzus viņam sacīja: Ej, tava ticība tevi glābusi.
Un tūdaļ tas redzēja un ceļā Viņam sekoja.
