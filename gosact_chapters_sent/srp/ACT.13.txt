A u crkvi koja beše u Antiohiji behu neki proroci i učitelji, to jest: Varnava i Simeun koji se zvaše Nigar, i Lukije Kirinac, i Manail odgajeni s Irodom četvorovlasnikom, i Savle.
A kad oni služahu Gospodu i pošćahu, reče Duh Sveti: Odvojte mi Varnavu i Savla na delo na koje ih pozvah.
Tada postivši i pomolivši se Bogu metnuše ruke na njih, i otpustiše ih.
Ovi dakle poslani od Duha Svetog sidjoše u Seleukiju, i odande otploviše u Kipar.
I došavši u Salamin javiše reč Božju u zbornicama jevrejskim; a imahu i Jovana slugu.
A kad prodjoše ostrvo tja do Pafa, nadjoše nekakvog čoveka vračara, i lažnog proroka, Jevrejina, kome beše ime Varisus, Koji beše s namesnikom Srdjem Pavlom, čovekom razumnim.
Ovaj dozvavši Varnavu i Savla zaiska da čuje reč Božju.
A Elima vračar (jer to znači ime njegovo) stade im se suprotiti, gledajući da odvrati namesnika od vere.
A Savle koji se zvaše i Pavle, pun Duha Svetog pogledavši na nj Reče: O napunjeni svakog lukavstva i svake pakosti, sine djavolji!
Neprijatelju svake pravde!
Zar ne prestaješ kvariti prave puteve Gospodnje?
I sad eto ruke Gospodnje na te, i da budeš slep da ne vidiš sunce za neko vreme.
I ujedanput napade na nj mrak i tama, i pipajući tražaše vodju.
Tada namesnik, kad vide šta bi, verova, diveći se nauci Gospodnjoj.
A kad se Pavle sa svojim društvom odveze iz Pafa, dodjoše u Pergu pamfilijsku; a Jovan se odvoji od njih, i vrati se u Jerusalim.
A oni otišavši iz Perge dodjoše u Antiohiju pisidijsku, i ušavši u zbornicu u dan subotni sedoše.
A po čitanju zakona i proroka poslaše starešine zborničke k njima govoreći: Ljudi braćo!
Ako je u vama reč utehe za narod, govorite.
A Pavle ustavši i mahnuvši rukom reče: Ljudi Izrailjci i koji se Boga bojite! Čujte.
Bog naroda ovog izabra oce naše, i podiže narod kad behu došljaci u zemlji misirskoj, i rukom visokom izvede ih iz nje.
I do četrdeset godina prehrani ih u pustinji.
I zatrvši sedam naroda u zemlji hananskoj na kocke razdeli im zemlju njihovu.
I potom na četiri stotine i pedeset godina dade im sudije do Samuila proroka.
I od tada iskaše cara, i dade im Bog Saula, sina Kisovog, čoveka od kolena Venijaminovog, za četrdeset godina.
I uklonivši njega podiže im Davida za cara, kome i reče svedočeći: Nadjoh Davida sina Jesejevog, čoveka po srcu mom, koji će ispuniti sve volje moje.
Od njegovog semena podiže Bog po obećanju Izrailju spasa Isusa; Kad Jovan pred Njegovim dolaskom propoveda krštenje pokajanja svemu narodu Izrailjevom.
I kad svršivaše Jovan tečenje svoje, govoraše: Ko mislite da sam ja nisam ja; nego evo ide za mnom, kome ja nisam dostojan razrešiti remen na obući Njegovoj.
Ljudi braćo!
Sinovi roda Avraamovog, i koji se medju vama Boga boje!
Vama se posla reč ovog spasenja.
Jer oni što žive u Jerusalimu, i knezovi njihovi, ne poznaše Ovog i glasove proročke koji se čitaju svake subote, osudivši Ga izvršiše.
I ne našavši nijedne krivice smrtne moliše Pilata da Ga pogubi.
I kad svršiše sve što je pisano za Njega, skinuše Ga s drveta i metnuše u grob.
A Bog vaskrse Ga iz mrtvih.
I pokaziva se mnogo dana onima što izlaziše s Njim iz Galileje u Jerusalim, koji su sad svedoci Njegovi pred narodom.
I mi vam javljamo obećanje koje bi očevima našim da je ovo Bog ispunio nama, deci njihovoj, podignuvši Isusa; Kao što je napisano i u drugom psalmu: Ti si moj Sin, ja Te danas rodih.
A da Ga iz mrtvih vaskrse da se više ne vrati u truljenje ovako kaže: Daću vam svetinju Davidovu vernu.
Zato i na drugom mestu govori: Nećeš dati da Tvoj Svetac vidi truljenje.
Jer David posluživši rodu svom po volji Božjoj umre, i metnuše ga kod otaca njegovih, i vide truljenje.
A kog Bog podiže ne vide truljenje.
Tako da vam je na znanje, ljudi braćo!
Da se kroza Nj vama propoveda oproštenje greha.
I od svega, od čega se ne mogoste opravdati u zakonu Mojsijevom, opravdaće se u Njemu svaki koji veruje.
Gledajte dakle da ne dodje na vas ono što je kazano u prorocima: Vidite, nemarljivi!
I čudite se, i nek vas nestane; jer ja činim delo u vaše dane, delo koje nećete verovati ako vam ko uskazuje.
A kad izlažahu iz zbornice jevrejske, moljahu neznabošci da im se ove reči u drugu subotu govore.
A kad se sabor razidje, podjoše za Pavlom i za Varnavom mnogi od Jevreja i pobožnih došljaka; a oni govoreći im svetovahu ih da ostanu u blagodati Božjoj.
A u drugu subotu sabra se gotovo sav grad da čuju reči Božje.
A kad videše Jevreji narod, napuniše se zavisti, i govorahu protivno rečima Pavlovim nasuprot govoreći i huleći.
A Pavle i Varnava oslobodivši se rekoše: Vama je najpre trebalo da se govori reč Božja; ali kad je odbacujete, i sami se pokazujete da niste dostojni večnog života, evo se obrćemo k neznabošcima.
Jer nam tako zapovedi Gospod: Postavih te za videlo neznabošcima, da budeš spasenje do samog kraja zemlje.
A kad čuše neznabošci, radovahu se i slavljahu reč Božju, i verovahu koliko ih beše pripravljeno za život večni.
I reč se Božja raznošaše po svoj okolini.
Ali Jevreji podgovoriše pobožne i poštene žene i starešine gradske te podigoše gonjenje na Pavla i Varnavu, i isteraše ih iz svoje zemlje.
A oni otresavši na njih prah sa svojih nogu dodjoše u Ikoniju.
A učenici punjahu se radosti i Duha Svetog.
