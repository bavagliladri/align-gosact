Tada, dakle, Pilat uze
Isusa i šiba Ga.
I vojnici spletavši venac od trnja metnuše Mu na glavu, i obukoše Mu skerletnu haljinu, I govorahu: Zdravo, care judejski!
I bijahu Ga po obrazima.
Onda Pilat izidje opet napolje, i reče im: Evo ga izvodim k vama napolje, da vidite da na njemu ne nalazim nikakvu krivicu.
A Isus izadje napolje pod vence od trnja i u skerletnoj haljini.
I reče im Pilat; evo čoveka!
A kad Ga videše glavari sveštenički i momci, povikaše govoreći: Raspni ga, raspni.
Pilat im reče: Uzmite ga vi i raspnite, jer ja ne nalazim na njemu krivice.
Odgovoriše mu Jevreji: Mi imamo zakon i po zakonu našem valja da umre, jer načini sebe sinom Božijim.
Kad, dakle, Pilat ču ovu reč, poboja se većma.
I opet udje u sudnicu, i reče Isusu: Odakle si ti?
A Isus mu ne dade odgovora.
A Pilat Mu reče: Zar meni ne govoriš?
Ne znaš li da imam vlast raspeti te, i vlast imam pustiti te?
Isus odgovori: Ne bi imao vlasti nikakve nada mnom kad ti ne bi bilo dano odozgo; zato onaj ima veći greh koji me predade tebi.
Od tada gledaše Pilat da Ga pusti.
Ali Jevreji vikahu govoreći: Ako ovog pustiš nisi prijatelj ćesaru.
Svaki koji sebe carem gradi protivi se ćesaru.
Pilat, dakle, čuvši ovu reč izvede Isusa napolje, i sede na sudijsku stolicu na mestu koje se zove Kaldrma a jevrejski Gavata.
A beše petak uoči pashe oko šestog sahata; i Pilat reče Jevrejima: Evo, car vaš.
A oni vikahu: Uzmi, uzmi, raspni ga.
Pilat im reče: Zar cara vašeg da razapnem?
Odgovoriše glavari sveštenički: Mi nemamo cara osim ćesara.
Tada im Ga dakle predade da se razapne.
A oni uzeše Isusa i odvedoše.
I noseći krst svoj izidje na mesto koje se zove Kosturnica a jevrejski Golgota.
Onde Ga razapeše, i s Njim drugu dvojicu s jedne i s druge strane, a Isusa u sredi.
Pilat, pak, napisa i natpis i metnu na krst; i beše napisano: Isus Nazarećanin, car judejski.
I onaj natpis čitaše mnogi od Jevreja; jer mesto beše blizu grada gde razapeše Isusa; i beše napisano jevrejski, grčki, latinski.
A jevrejski glavari sveštenički govorahu Pilatu: Ne piši: Car judejski, nego da sam reče: Ja sam car judejski.
Pilat odgovori: Šta pisah pisah.
A vojnici kad razapeše Isusa uzeše Njegove haljine i načiniše četiri dela, svakom vojniku po deo, i dolamu; a dolama ne beše šivena nego izatkana sva s vrha do dna.
Onda rekoše medju sobom: Da je ne deremo, nego da bacamo kocke za nju kome će dopasti.
Da se zbude pismo koje govori: Razdeliše haljine moje medju sobom, a za dolamu moju baciše kocke.
Vojnici, dakle, tako učiniše.
A stajahu kod krsta Isusovog mati Njegova, i sestra matere Njegove Marija Kleopova, i Marija Magdalina.
A Isus videvši mater i učenika koga ljubljaše gde stoji reče materi svojoj: Ženo! Eto ti sina!
Potom reče učeniku: Eto ti matere!
I od onog časa uze je učenik k sebi.
Potom, znajući Isus da se već sve svrši, da se zbude pismo reče: Žedan sam.
Onde stajaše sud pun octa; i oni napuniše sundjer octa, i nataknuvši na trsku, prinesoše k ustima Njegovim.
A kad primi Isus ocat reče: Svrši se.
I priklonivši glavu predade duh.
A budući da beše petak, pa da ne bi tela ostala na krstu u subotu (jer beše veliki dan ona subota), Jevreji moliše Pilata da im prebiju noge, pa da ih skinu.
Onda dodjoše vojnici, i prvom dakle prebiše noge, i drugom raspetome s Njim.
A došavši na Isusa, kad Ga videše da je već umro, ne prebiše Mu noge; Nego jedan od vojnika probode Mu rebra kopljem; i odmah izidje krv i voda.
I onaj što vide posvedoči, i svedočanstvo je Njegovo istinito; i on zna da istinu govori da vi verujete.
Jer se ovo dogodi da se zbude pismo: Kost Njegova da se ne prelomi.
I opet drugo pismo govori: Pogledaće Onog koga probodoše.
A potom Josif iz Arimateje, koji beše učenik Isusov ali kradom od straha jevrejskog, moli Pilata da uzme telo Isusovo, i dopusti Pilat.
Onda dodje i uze telo Isusovo.
A dodje i Nikodim, koji pre dolazi Isusu noću, i donese pomešane smirne i aloja oko sto litara.
I uzeše telo Isusovo, i obaviše Ga platnom s mirisima, kao što je običaj u Jevreja da ukopavaju.
A beše blizu onog mesta gde beše razapet, vrt, i u vrtu grob nov, u koji niko nikad ne beše metnut.
Onde, dakle, petka radi jevrejskog, jer beše blizu grob, metnuše Isusa.
