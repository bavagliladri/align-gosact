"Yüreğiniz sıkılmasın.
Tanrı'ya iman edin, bana da iman edin.
Babam'ın evinde kalacak çok yer var.
Öyle olmasa size söylerdim.
Çünkü size yer hazırlamaya gidiyorum.
Gider ve size yer hazırlarsam, siz de benim bulunduğum yerde olasınız diye yine gelip sizi yanıma alacağım.
Benim gideceğim yerin yolunu biliyorsunuz." Tomas, "Ya Rab, senin nereye gideceğini bilmiyoruz, yolu nasıl bilebiliriz?" dedi.
İsa, "Yol, gerçek ve yaşam Ben'im" dedi.
"Benim aracılığım olmadan Baba'ya kimse gelemez.
Beni tanısaydınız, Babam'ı da tanırdınız.
Artık O'nu tanıyorsunuz, O'nu gördünüz." Filipus, "Ya Rab, bize Baba'yı göster, bu bize yeter" dedi.
İsa, "Filipus" dedi, "Bunca zamandır sizinle birlikteyim.
Beni daha tanımadın mı?
Beni görmüş olan, Baba'yı görmüştür.
Sen nasıl, 'Bize Baba'yı göster' diyorsun?
Benim Baba'da, Baba'nın da bende olduğuna inanmıyor musun?
Size söylediğim sözleri kendiliğimden söylemiyorum, ama bende yaşayan Baba kendi işlerini yapıyor.
Bana iman edin; ben Baba'dayım, Baba da bendedir.
Hiç değilse bu işlerden dolayı iman edin.
Size doğrusunu söyleyeyim, benim yaptığım işleri, bana iman eden de yapacak; hatta daha büyüklerini yapacaktır.
Çünkü ben Baba'ya gidiyorum.
Baba Oğul'da yüceltilsin diye, benim adımla dilediğiniz her şeyi yapacağım.
Benim adımla benden ne dilerseniz yapacağım." "Beni seviyorsanız, buyruklarımı yerine getirirsiniz.
Ben de Baba'dan dileyeceğim.
O sonsuza dek sizinle birlikte olsun diye size başka bir Yardımcı*, Gerçeğin Ruhu'nu verecek.
Dünya O'nu kabul edemez.
Çünkü O'nu ne görür, ne de tanır.
Siz O'nu tanıyorsunuz.
Çünkü O aranızda yaşıyor ve içinizde olacaktır.
(#14:16) Sizi öksüz bırakmayacağım, size geri döneceğim.
Az sonra dünya artık beni görmeyecek, ama siz beni göreceksiniz.
Ben yaşadığım için siz de yaşayacaksınız.
O gün anlayacaksınız ki, ben Babam'dayım, siz bendesiniz, ben de sizdeyim.
Kim buyruklarımı bilir ve yerine getirirse, işte beni seven odur.
Beni seveni Babam da sevecektir.
Ben de onu seveceğim ve kendimi ona göstereceğim." Yahuda İskariot değil O'na, "Ya Rab, nasıl olur da kendini dünyaya göstermeyip bize göstereceksin?" diye sordu.
İsa ona şu karşılığı verdi: "Beni seven sözüme uyar, Babam da onu sever.
Biz de ona gelir, onunla birlikte yaşarız.
Beni sevmeyen, sözlerime uymaz.
İşittiğiniz söz benim değil, beni gönderen Baba'nındır.
"Ben daha aranızdayken size bunları söyledim.
Ama Baba'nın benim adımla göndereceği Yardımcı, Kutsal Ruh, size her şeyi öğretecek, bütün söylediklerimi size hatırlatacak.
Size esenlik bırakıyorum, size kendi esenliğimi veriyorum.
Ben size dünyanın verdiği gibi vermiyorum.
Yüreğiniz sıkılmasın ve korkmasın.
Size, 'Gidiyorum, ama yanınıza döneceğim' dediğimi işittiniz.
Beni sevseydiniz, Baba'ya gideceğim için sevinirdiniz.
Çünkü Baba benden üstündür.
Bunları size şimdiden, her şey olup bitmeden önce söyledim.
Öyle ki, bunlar olunca inanasınız.
Artık sizinle uzun uzun konuşmayacağım.
Çünkü bu dünyanın egemeni geliyor.
Onun benim üzerimde hiçbir yetkisi yoktur.
Ama dünyanın, Baba'yı sevdiğimi ve Baba'nın bana buyurduğu her şeyi yerine getirdiğimi anlamasını istiyorum.
Haydi kalkın, buradan gidelim.
"
