Bijaše neki bolesnik, Lazar iz Betanije, iz sela Marije i  sestre joj Marte.
Marija bijaše ono pomazala Gospodina pomašću  i otrla mu noge svojom kosom.
Njezin dakle brat Lazar bijaše  bolestan.
Sestre stoga poručiše Isusu: "Gospodine, evo onaj  koga ljubiš, bolestan je."
Čuvši to, Isus reče: "Ta bolest  nije na smrt, nego na slavu Božju, da se po njoj proslavi Sin  Božji."
A Isus ljubljaše Martu i njezinu sestru i Lazara.
Ipak, kad je čuo za njegovu bolest, ostade još dva dana u onome mjestu  gdje se nalazio.
Istom nakon toga reče učenicima: "Pođimo  opet u Judeju!"
Kažu mu učenici: "Učitelju, Židovi su sad  tražili da te kamenuju, pa da opet ideš onamo?"
Odgovori Isus: "Nema li dan dvanaest sati?
Hodi li tko danju, ne spotiče se jer vidi svjetlost ovoga svijeta.
Hodi li tko noću, spotiče se jer nema svjetlosti u njemu."
To reče, a onda im dometnu: "Lazar, prijatelj naš, spava, no idem probuditi ga."
Rekoše mu nato učenici: "Gospodine, ako spava, ozdravit će."
No Isus to reče o njegovoj smrti, a oni pomisliše da govori o spavanju, o snu.
Tada im Isus  reče posve otvoreno: "Lazar je umro.
Ja se radujem što ne  bijah ondje, i to poradi vas - da uzvjerujete.
Nego pođimo k  njemu!"
Nato Toma zvani Blizanac reče suučenicima: "Hajdemo  i mi da umremo s njime!"
Kad je dakle Isus stigao, nađe da je onaj već četiri  dana u grobu.
Betanija bijaše blizu Jeruzalema otprilike  petnaest stadija.
A mnogo Židova bijaše došlo tješiti Martu  i Mariju zbog brata njihova.
Kad Marta doču da Isus dolazi, pođe mu u susret dok je Marija ostala u kući.
Marta reče  Isusu: "Gospodine, da si bio ovdje, brat moj ne bi umro.
Ali  i sada znam: što god zaišteš od Boga, dat će ti."
Kaza joj  Isus: "Uskrsnut će brat tvoj!"
A Marta mu odgovori: "Znam  da će uskrsnuti o uskrsnuću, u posljednji dan."
Reče joj  Isus:  "Ja sam uskrsnuće i život: tko u mene vjeruje, ako i umre, živjet će.
I tko god živi i vjeruje u mene, neće umrijeti nikada.
Vjeruješ li ovo?"
Odgovori mu: "Da, Gospodine!
Ja vjerujem da si ti Krist, Sin Božji, Onaj koji dolazi na svijet!"
Rekavši to ode, zovnu svoju sestru Mariju i reče joj  krišom: "Učitelj je ovdje i zove te."
A ona, čim doču, brzo  ustane i pođe k njemu.
Isus još ne bijaše ušao u selo, nego  je dotada bio na mjestu gdje ga je Marta susrela.
Kad Židovi, koji su s Marijom bili u kući i tješili je, vidješe kako je  brzo ustala i izišla, pođoše za njom; mišljahu da ide na grob  plakati.
A kad Marija dođe onamo gdje bijaše Isus i kad ga ugleda, baci mu se k nogama govoreći: "Gospodine, da si bio ovjde, brat  moj ne bi umro."
Kad Isus vidje kako plače ona i Židovi koji  je dopratiše, potresen u duhu i uzbuđen upita: "Kamo ste  ga položili?"
Odgovoriše mu: "Gospodine, dođi i pogledaj!"
I  zaplaka Isus.
Nato su Židovi govorili: "Gle, kako ga je ljubio!"
A  neki između njih rekoše: "Zar on, koji je slijepcu otvorio oči, nije mogao učiniti da ovaj ne umre?"
Isus onda, ponovno potresen, pođe grobu.
Bila je to pećina, a na nju navaljen kamen.
Isus zapovjedi: "Odvalite kamen!"
Kaže mu pokojnikova sestra Marta: "Gospodine, već zaudara.
Ta  četvrti je dan."
Kaže joj Isus: "Nisam li ti rekao: budeš  li vjerovala, vidjet ćeš slavu Božju?"
Odvališe dakle kamen.
A Isus podiže oči i reče: "Oče, hvala ti što si me uslišao.
Ja sam znao da me svagda uslišavaš; no rekoh to zbog nazočnog mnoštva: da vjeruju da si me ti poslao."
Rekavši to povika iza glasa: "Lazare, izlazi!"
I  mrtvac iziđe, noge mu i ruke bile povezane povojima, a lice omotano  ručnikom.
Nato Isus reče: "Odriješite ga i pustite neka ide!"
Tada mnogi Židovi koji bijahu došli k Mariji, kad vidješe  što Isus učini, povjerovaše u nj.
A neki od njih odu farizejima  i pripovjede im što Isus učini.
Stoga glavari svećenički  i farizeji sazvaše Vijeće.
Govorili su: "Što da radimo?
Ovaj  čovjek čini mnoga znamenja.
Ako ga pustimo tako, svi će povjerovati  u nj pa će doći Rimljani i oduzeti nam ovo mjesto i narod!"
A  jedan od njih - Kajfa, veliki svećenik one godine - reče im:  "Vi ništa ne znate.
I ne mislite kako je za vas bolje da  jedan čovjek umre za narod, nego da sav narod propadne!"
To  ne reče sam od sebe, nego kao veliki svećenik one godine prorokova  da Isus ima umrijeti za narod; ali ne samo za narod nego  i zato da raspršene sinove Božje skupi u jedno.
Toga dana  dakle odluče da ga ubiju.
Zbog toga se Isus više nije javno kretao među Židovima, nego je odatle otišao u kraj blizu pustinje, u grad koji se  zove Efrajim.
Tu se zadržavao s učenicima.
Bijaše blizu židovska Pasha i mnogi iz toga kraja uziđoše  prije Pashe u Jeruzalem da se očiste.
Iskahu dakle Isusa  te se stojeći u Hramu zapitkivahu: "Što vam se čini?
Zar on ne  kani doći na Blagdan?"
A glavari svećenički i farizeji izdadoše  naredbu: ako tko sazna gdje je, neka dojavi da ga uhvate.
